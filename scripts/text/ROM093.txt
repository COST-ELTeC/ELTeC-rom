I.

Incepea să se întunece. Focul pâlpâia în sobă, liniștit. De pe fața cărbunilor se desprindeau palii de flacări, ce mureau în neființă.

Anna Villara cetise până atunci. Gândurile altora, când puteau s-o intereseze, îi ușurau sufletul de povara îndoelii: cum e bine, și ce e bine în lumea asta?

Intunericul o silise să lase cartea, și ea, acum, strânsă în fotoliu, se uita la lemnele ce se topeau în puterea mistuitoare a focului. Câteva licăriri de flacără, puțin fum și puțină cenușe.

In crâmpeele ei de gânduri se ivia chipul luminos al omului iubit. Așa de bine-l cunoștea, în nestatornica lui înfățișare, încât îl recompunea din liniile cărbunilor ce se prefăceau mereu. Toate alte linii și alte linii.

Dacă s-ar fi putut sa fie lumea altfel de cum era ea ar fi plecat pe jos, umblând după umbra visurilor, alergând pururi pe căile rătăcirii, fără popas și fără odihnă, numai sa scape de ea însăși.

Dar lumea era ca și dânsa. Fiecare își purta rana, sângerândă sau tămăduită, și fiecare umbla mai depute și spera.

și, deodată, îi răsăria în minte fruntea lui, neteda înfățișare a personalității bărbătești, în care farmecul voinței părea boltit din vecia veacurilor. De unde știa ea ce se petrecea acolo? Vorbia câteodată cu Elena Milescu:

- Ce se petrece acolo, Eleno? Tu ai iubit, ai trăit adânc din viața bărbatului tău. Ce se petrece sub fruntea unui om, când tace și se uită la tine, apoi se întoarce și se uită la mine, sau la Smaranda Dudescu?...

- Sau la Urania Vucos....

Anna deschidea ochii mari:

- Crezi?!

Elena zâmia:

- Ești geloasă, dragă.

O strângeau de gât cu vorba asta. Era geloasă!...

Vezi bine că era geloasă! Cine iubește, și nu e gelos? Dar nerozia omenească desparte sufletul în saltare, ca un scrin: în cel de sus se păstează amorul, în al doilea închipuirea de sine, în cel de jos gelozia, pe când în toate stă deavalma zădărnicia sufletului nostru chinuit.

și cum se uita lung la cărbuni, i-se păru că vede limpede cum gelozia stă tocmai în saltarul de jos, în cel mai de jos. Inima i-se strânse ca de frică, și mișca vârful piciorului, par-c'ar fi impuns-o cineva în coapsă.

Marginea rochii i-se ridicase deasupra glesnei. Pulpa se desina, delicată, pe fundul auriu al luminei ce muria în sobă. In loc să se placă, ea se umili și se întristă. Frumusețea linii piciorului ăi ăntoarse gândurile asupra ei însăși. Trăise în valurile lumii, cu hotărîre, și totuș într-o singuratate sufletească, în care nu străbătuse nimeni. Acum iubia. Dorul fecioarei de ideal și poezie se aninase de umerii unui om nestatornic. Iubia pe un om însurat, pe care, probabil, îl iubeau și alte femei. Era oare cu putință?

La ideia că și alte femei puteau să-l iubească, își duse mâinile la ochi, să nu se mai lege într-ânșii vedenia acelor alte femei. Cu toate astea, era sigur că una, cel puțin, îl mai iubia: nevasta sa. Nu avea și ea un bărbat? Imagina Generalului o făcu să bufnească într-aiuri. Generalul și Berta!... Iși aduse aminte că bărbatu-său o ducea la concertele amantei lui și că ea, Anna Villara, vedea pe Berta ca pe orice ființă nevoiașe.

Ceea ce o muncia, era pângărirea sufletească a omului care o iubia pe ea și iubia și pe altele. Un asemenea om minția pururea.

Cu toate astea, Anna simția cât de netemeinice îi erau gândurile, din însăși dorința ei de-a se înșela. Elena îi spunea, cu blajina ei îngăduire, că ața sunt bărbații, că adică pot să iubească deodată mai multe femei, și că, totuș, nu sunt mai fericiți decât femeea care iubește un singur bărbat; că, din potrivă, la cei ce au inimă, asta este izvorul nefericirii lor. Cu alte-cuvinte, trudă și nedomirire.

Feciorul bătu la ușe:

- D-l Căpitan Comăneșteanu!

Anna se sculă:

- Pofteste-l în salon:

Gândurile ei se limpeziră deodată, o căldură bine-făcătoare i-se revărsă în tot corpul, își duse mânile la tâmple, în care răsunau bătăile inimii.

Era el, care avusese, poate, gândul bun de a o vedea înnainte de ceasul mesei, când urmau să se întâlnească la dânsa cu toții.

Anna deschise ușa binișor. Căpitanul se uita la o fotografie. Ea îl privi un moment.

Cu mâna pe garda săbii și bustul ușor plecat înnainte, era așa de tânăr și de voinic, respira atâta sănătate, încât parea că dă viață și înfrumusețează toate cele dimprejur.

Anna tremura. Ochii ei, umezi de fericire, beau cu nesațiu lumina propriei ei iluzii. Ea îl chemă râzând

- Cinel-Cinel!...

și fără să mai aștepte răspuns, îl ademeni în umbra ușei, îi înconjură mijlocul cu brațele și se lipi cu obrazul de peptul lui, de șnururi și alămuri, de postavul tunicii, al căror miros, de vreme rece de afară, se amesteca, rătăcit, cu parfumul ființei lui vii.

- Ce bine ai făcut că ai venit!... O să to rog să îmi faci un dar de anul nou....

- Cu cea mai mare plăcere.

- O tunică veche.

- Dece nu o manta?...

- Fiindcă mantaua e mai aproape de alții decât de dumneta.

- O manta de vreme rea.

Anna se uita lung la dânsul:

- Manta de vreme rea!... Dece-mi strici plăcerea de a te simți lângă mine? Ai avut ideia delicată de a veni să mă vezi, acum, singură, iar nu cum ne vom vedea peste doo ceasuri, și ar trebui să mă lași să mă bucur în tihnă de minutul ăsta, care este al meu și numai al meu.... Nu-i așa?

Căpitanul se gandia, că, la drept vorbind, venise pentru a spune Annei să-l ierte de-o mică întârziere la prânz, din cauza unei comisiuni. Insă față cu iluziile ei, nu mai zise nimic.

Anna mângâia cu degetele postavul tunicii.

- Auzi, manta de vreme real... Eu să am nevoie de manta de vreme rea, iar dumneta sa fii mantaua!... Lumea pe dos. Eu am nevoie de un gând bun, de un zâmbet sincer, de o rază de simpatie; de a te simți câteodată lângă mine, cu suflet curat, iar nu pururi ieșind din brațele altei femei.

Făcu un pas către fotoliu:

- De unde vii?

- De-acasă.

Anna șezu, mișcând din cap, par-că ar fi zis: „tot din brațele unei femei”.

- Ce face Mia?

- Nu știu, n-am văzut-o.

Ea tăcu un moment. Răspunsul i-se păru discret și delicat.

- Ia un scaun și șezi lângă mine.

El șezu jos, pe covor, și se lipi cu fruntea de sânul ei. Anna se rezemă de spatele fotoliului și închise ochii. Iși simtia inima în piept bătând să se rupă. Fruntea îi ardea, lacrămile o podideau, și cu toate astea gândurile ei se întindeau pe orizonturi infinite, într-o fericire nematerială, aproape desăvârșită.

Făcu o sforțare, se ridică mai sus și se uită lung la el:

- Ce vrei? Ce-a mai rămas în sufletul meu, care să nu fie plin de dumneta? Nici un colț, nici o cută a gândului, nici o ascunzătoare a inimii nu mai e în puterea mea, ci toate sunt ale dumitale... Te-am rugat să-mi aduci băiatul mai des. Dacă rugămintea mea a putut să ți-se pară lipsită de măsura cuviinței adevărate, îți cer iertare, și te rog să nu uiți că eu sunt o ființă pierdută numai intru atât, întrucât am devenit lucrul și proprietatea dumitale, dar altfel nu sunt nebună și nici lipsită de pudoarea adevăratelor sentimente omenești. Insă atât de mult mă simt absorbită în ființa dumitale încât tot ce te interesează, mă interesează; tot ce-ți este drag, îmi este drag și mie. Ajung până a crede că nu mai sunt geloasă de Mia. Ce vrei mai mult?... Adu-mi din când în când băiatul. Te regăsesc în el, așa cum aș fi dorit să fii: nevinovat...

Comăneșteanu ridică din umeri:

- Eu nu mă știu vinovat întru nimic.

- Inocent....

- Sunt inocent...

Anna îi dete binișor cu mâna peste obraz:

- Nu te lasă femeile....

- Ce să le fac eu?!

Dânsa sări drept în picioare:

- Va să zică este adevărat?

- Dumneta zici.

- Este adevărat!... și ai îndrăzneala să mi-o spui mie!...

- Eu nu spun nimic.

Ea se plimba de colo până colo, frângându-și mânile.

- Spune-mi încalea tot. Fă-mă confidenta dumitale. Deschide-ți inima. Plângi pe umărul meu. Te iubește Smaranda Dudescu? sau Urania Vucos? sau acea oribilă nevastă a colonelului....

- Nu-i oribilă de loc.

Anna rămase încremenită. El trecuse în salon să-și caute mănuțile. Ea se ținea după el:

- Nu-i oribilă?!

- De loc

- și ai obraz să mi-o spui mie.

El iaraș înălță din umeri:

- Nici nu mă gândeam. ți-o spun, fiindcă vine vorba și printr-un fel de reacțiune. Nevasta colonelului îmi este indiferentă, ca ți Smaranda Dudescu, ca și Urania Vucos. La revedere.

Era un ton sec, de om bănuit pe nedrept, în cuvintele acelea, care făcu un bine nespus Annei.

- Dece ai venit, și dece te duci?

El îți ținea chipiul în mână, uitându-se la ea:

- Am venit, ca să te văd, și ma duc, fiindcă am treabă.

Ea îi lo chipiul din mână, îți ascunse obrazul întrânsul și aspiră adânc, ca dintr-o floare:

- Asa de mult te regăsesc în parfumul lucrurilor ce le porți!... și atâtea simțiri deștepți în tainele inimii mele, încât, cu tot răul ce-mi faci, îți sunt încă recunoscătoare... Du-te dragă. Eu, câteodată, deși umilită și fără putere, mă simt atât de sus cu sufletul, ușoară ca o pasăre, încât nu te mai vad, jos. La revedere.

După ce tânărul ieși, Anna se așeză din nou în fotoliul dela sobă. Cărbunii mureau, învăluiți în acoperișul străveziu al celei d-intâi cenuși. Gândurile ei erau mai pline ca orcând de imaginea omului iubit. Nu mai vedea acum nimic, decât pe el. Sânul, de care el își lipise fruntea, tresaria, oarecum cu ființa lui aparte, păstrând căldura atingerii, binefăcătoare ca o rază.

Iși aduse aminte de cele din urmă cuvinte ce i-le zisese și i-se părură nedrepte. Atunci, ceru lampa și se puse să-i scrie:

„Ai plecat dela mine sub înrâurirea unor vorbe nesocotite. E adevărat că eu mă simt câteodată cu sufletul sus, dar înălțarea mea e datorită iubirii fără margini, ce-mi umple toată ființa, cum umple infinitul finitul. Când vei putea oare să înțelegi vei putea vreodată? - farmecul poetic al suferinței de a iubi, izvorul dătător de viață, tinerețea ce naște din iubire? Cum a putut geniul bărbătesc să creeze pe Faust, cu alte cuvinte năzuința către eterna tinerețe, când ea stă în noi, în mine, în alcătuirea sufletului meu, care, în sine, este amor?

„Ah, dragă, tu semeni cu cineva din trecut și cu cineva din viitor; îmi închipuesc că semeni cu nestatornica înfăptuire a dorului tuturor femeilor, cu acel ștrengar și infam de Cupido, căruia, când sunt geloasă, aș vrea să-i ciumpăvesc aripele și să-i bat, ca apoi să-l mângâi și să-l rog să mă ierte.

„Vezi? deviu aproape.... cum să zic? Anna-dyomenă, în înțelesul attic al cuvântului, de Afrodită curată ca spuma mării.

„și unde mai pui că scriu așa de limpede românește! Nu se poate să măgulească cineva mai mult gusturile unui tânăr boier, căpitan de cavalerie, naționalist și.... infam, când îi fug ochii după alte femei.

„Nu întârzia.”

Anna trimise numaidecât scrisoarea, cerând înapoierea plicului iscălit.

Pe când ea scria, Comăneșteanu se ducea la întrunirea comisiunii.

Eșind dela Anna, se simți și de astădată, ca întotdeauna, nemulțumit și nesigur.. Dece viața noastră e atât de încâlcită în legăturile ei cu alte vieți? Nu se poate trăi simplu? Nu se poate iubi, fără a răstălmăci iubirea?

I-se făcuse foame. Opri trăsura la cofetărie și intră înăuntru posac.

Dela ușă, toate privirile se îndreptară către el, cu înțelesurile atât de variate ale mulțimii, când se găsește în fața unui bărbat zdravăn sau a unei femei cu adevărat frumoasă.

La o masă era colonelul cu nevasta. Anna vedea dincolo de marginele văzutului.

Colonelul zâmbia lui Comăneșteanu, pacinic și deplin mulțumit de bunurile pământului. Nevastă-sa închidea ochii, ca și cum ar fi fost mioapă, ridicând în dreptul obrazului doo sticle legate în aur. Strânsă la mijloc ca o viespe, cu pieptul acoperit de flori, avea grația necuviincioasă a femeilor răsfățate. Ofițerii Regimentului o înconjurau cu admirația lor respectuoasă. Ea îi lua peste picior, fiindcă erau care mai de care mai însurați.

- șezi căpitane, zise Colonelul, sculându-se, și fă-ți datoria către patroana. Viu numaidecât...

Comăneșteanu șezu, înviorat deodată de prezența acelei femei. Ii vorbi încet, devenind mlădios și cald la gânduri:

- Ce de lume cum se cade și fericită!...

- Asta nu se poate.

- Dece?

- Fiindcă lumea cum se cade nu-i fericită, iar lumea fericită nu-i cum se cade.

- Cam paradoxal.

Ea ridică din umeri:

- D-ta ești fericit, dar și foarte cum nu se cade.

El rosti încet:

- Eu sunt fericit și cum se cade.

- Atunci ești prost.

- Dacă aș fi prost, patroană, ți-aș fi făcut curte demult.

Ea pufni de râs:

- Atunci ești obraznic.

- Nu sunt nici obraznic. Sunt curat om fericit și cum se cade. și dumneata ești tot ca mine, cu deosebire numai că-ți plac paradoxele.

- Adevărat că-mi plac.

- Atunci înțeleg dece nu-ți plac oamenii însurați.

- Par-că ar fi paradoxal să te însori!

- Tocmai deaceea. Toată lumea se însoară. Prin urmare, e un lucru obișnuit, și deci nu-ți place. Acum, între not fie vorba, dumneta în calitate de femeie, ar trebui să fii recunoscătoare bărbaților că se însoară. Căsătoria, ca magazinele de mode și corsetele, este o instituție pentru femei....

- Mai cu seamă într-o țară ca a noastră, în care mai este și divorțul.

- Nu. Divorțul este o instituțiune bărbătească.

- Cum!... El dă adevărata libertate femeiei.

- O libertate cu care nu are ce face, patroană. Dacă patronul s-ar despărți de dumneata, cine ți-ar mai gira polițele?

Ea râse cu poftă, arătându-și dinții:

- Vezi, acum ești cu adevărat obraznic.

Râse și el, mulțumit, mușcând dint-o prăjitură.

Colonelul răfuise socotelile cu doamna dela comptoir și ciupise o fărâmă de curte unei fete ce servia vinuri. Acum se întorcea radios:

- Haidem, Comăneștene, că ne așteaptă comisia.

El își uitase de comisie, după cum își uitase de Anna și de nevastă și de casă.

Ajunse la cazarmă târziu. Găsi scrisoarea Annei, pe care o ceti în fugă, prinzând deabia farmecul ei. După aceea se cufundă în treburi militărești și rămase acolo până la vremea mesei.

II.

Omul care trebuia să aducă plicul iscălit se întorsese cu mâna goală. Anna se muncia cu gândurile. Îi spusese că se duce la regiment, și nu era adevărat.

Ea se îmbrăca, uitându-se în oglinda, fără să se vadă. Cum pot trăi oamenii fățarnici în lume? și, mai mult: cum se putea să fie un bărbat atât de întreg și totodată atât de mincinos?

Era dovedit că nu se dusese la regiment. Atunci unde se dusese?

In orbirea ei, rana personală o durea ca o plagă socială. E atât de greu de trăit pe pământ, chiar când suntem sinceri, încât nu mai e nevoie să ne mai împovărăm viața și cu minciuni. Săraca lume trudită!...

Minciunile o dezgustau. Generalul o minția de dimineață până seara, în afaceri, în afecțiuni, în lucruri indiferente, înnodând neadevăr de neadevăr, până ce nu mai știa cum să ieasă din încurcături; prietenele ei o mințeau; îngrijitorii dela moșii deasemeni; chiar și cărțile o mințeau, romanele și poeziile, iritație sentimentală pe poruncă, spre a se vinde mult și scump.

Ea își drămuia viața și se găsia curată. De când era tânără de tot, până acum, nu spusese niciodată decât ceeace gândise. I se păruse, atunci, că iubește pe celălalt Comăneșteanu, pe mortul în răsboiu, și se cercetase îndelung, așteptase ca vremea să pună în lumină simțirea ei,- până ce vremea o puse în chenar negru. Luase pe bărbatu-său prin bună înțelegere și numai ca să scape numele părintesc de înjosire.

La amintirea mortului în răsboiu, i se păru că se vede la ambulanță, netezind cearșaful dela patul rănitului, pe când razele soarelui de toamnă luminau fruntea bolnavului. Ah, fruntea!... Fruntea aceea admirabilă, pe care o moștenise nepotul; ochii adânci și triști ce o priviseră ca din depărtarea unei patrii ideale pentru care se stingeau; glasul ce o întreba dacă a plâns; vremea și tinerețea dusă; atâtea și atâtea amintiri ce gâlgâiau în sufletul ei și se legau, toate, în imagina omului iubit de astăzi. Un nod de amărăciune i se sui în gât, iar lacrămile îi umplură ochii:

Cum se poate!.. cum se poate!..

Uitase că trebuia să se îmbrace și rămase astfel căzută pe un scaun,- când intră Elena.

- Ce faci dragă?

- Ce sa fac, plâng.

- De ce?

- De mila lumii.

Elena se uită lung la dânsa, mirată. După aceea zâmbi:

- Imbracă-te. Are să-ți treacă.

Anna se răsti la ea:

- Sunt geloasă, nu-i așa?

- Vorbește mai încet că te-aude lumea. Porția e dincolo.

- Da? Singură?

- Singură.

- Vezi dragă? Ne înșeală pe amândoo.

- Vrei să zici că o înșeală pe ea de doo ori.

Anna rămase locului, încurcată. Apoi lo încet mâna soră-și:

- E așa de greu de trăit, Eleno!..

Elena înnălță din umeri, tristă:

- Trece tot.

Anna dete din cap, cu un zâmbet amar:

- Ce începe de vreme, trece. Ce începe târziu, nu mai are când să treacă.

- Totuș... trece. Imbracă-te.

Ea se sfârși de îmbrăcat și veni în salon.

Sosise deja toată lumea, Porția Comăneșteanu, Smaranda Dudescu, Urania Vucos și la urmă veniseră și domnii dela club, Generalul și Timoleon Vucos. Acesta era un grec bogat și lăudăros, având casă de comerț la Odessa și la Marsilia, instalație la Paris, tren și lux ca puțini alții. Totdeauna corect, purtând monoclu, nerâzând niciodată, părea că vrea sa fie demn de gloria unui străbun al său din care zicea că se coboară, Amiralul Miaoulis-Vocos, biruitorul lui Ibrahim-Pașa. Grecii adevărat nobili, familiile fanariote, se uitau la el de sus și pretindeau că era o simplă potriveală de nume dar nici o legătură de rudenie între eroul grec și bancherul de astăzi. și, în adevar, cu tot monoclul lui, un aer de plebeu îi sta întipărit pe figură, de corcitură de chefalonit și de Slav di basso-porto, pe care bogăția și furlandiseala nu-l putuse schimba.

Nevastă-sa, rudă de departe cu generalul Villara, era, din potrivă, fină cu acel mod de a se îmbrăca al femeilor cu adevărat elegante, care face ca fiecare lucru ce poartă pare la locul lui.

Smaranda Dudescu era Domniță în toată puterea cuvântului, ușurică, darnică, bună româncă, ținând casa deschisă, masa întinsă, slugi prea multe, cai prea mulți, o binecuvântare cerească pentru boierii scăpătați, cari își găseau totdeauna tacâmul pus. Ii era dragă literatura și baieții tineri, mai cu seamă dacă erau militari.

Porția Comăneșteanu, fiica preotului din Transilvania și nevasta Căpitanului, era produsul unei alte lumi, voinică și sănătoasă, totdeauna străină de intrigile celorlalți, dar acum mai mult ca oricând, prinsă de dragostea și creșterea copilului. Porția, sau Mia cum o numeau toți, trăia mai mult la țară, ocupându-se bărbătește de treburile moșiilor, de socru-său, de țărani și de toată lumea.

Elena Milescu era văduva eroului dela Grivița, poetica și blajina făptură, ce rămăsese în lume stingheră, trăind înconjurată de amintirile răsboiului, vara, la Stănești, în malul Dunării, unde i se părea că e mai aproape de câmpiile Bulgariei, în pământul cărora dormeau osemintele celor morți; iarna, în casa din strada Batiștei, în mijlocul lucrurilor rămase dela Milescu. Cu părul aproape alb, cu sufletul iertător, ea era pentru Comăneșteanu imagina frumuseții ideale, ceva care ar fi semănat cu mă-sa, dacă cineva putea să semene cu Sașa. El o chiema Tanți, cine știe de ce.

Toată lumea asta, strânsă la un loc, părea că nu pricepe bine ce vreau unii dela altii. La cei mai mulți le era foame. Timoleon Vucos avea slăbiciune de Anna și-i vorbia aproape în păr, ușor înclinat către dânsa, pe când cozile fracului i se ridicau dela spate. Generalul, ca să mai însuflețească convorbirea, istorisia Domniței și Uraniei Vucos, amorurile unui Vacmistru, care voia să-și taie beregata oridecâteori îl trădau amantele. Elena și Porția râdeau de departe.

Anna, cu ochii țintă la ușă, răspundea într-aiuri vorbelor lui Timoleon Vucos, bătând ușor covorul cu vărful piciorului.

- Am fost la deschiderea Camerei, zicea acesta.

- Ca orișicine.

Timoleon Vucos se uita lung la dănsa:

- Dece, ca orișicine?

Anna se încurca:

- Vream să zic: cu cine?

Iar în gândul ei: „unde o fi, de nu mai vine!?”

- Singur.

- Da?

Celălalt o privia nedomirit:

- Nu-i iertat să meargă cineva singur la deschiderea Camerei?

Pe Anna o apuca un râs nervos:

- Se înțelege că nu, când acel cineva e însurat.

Insfârșît, ușa se deschise și Căpitanul intră...

Fără a părea deloc grăbit și fără a-și cere iertare de întârziere, el sărută mâna Annei în cea mai desăvârșită liniște, și numai când nevastă-sa îi spuse că erau aproape 8 și jumătate, se uită la ceasornic și explică Annei că lucrase până atunci. Dânsa îl fixa, cu ochii galeși:

- Ești sigur?

- Cum să nu fiu sigur!..

Generalul, care prinse în fugă vorbele lor, glumea cu înțelesuri:

- Asigur-o, neiculiță, c-ai fost la regiment, sau dacă ai fost în altă parte, că n-ai fost cu mine.

- Am fost la regiment.

- Insfârșit, bine c-ai venit! Poate de-acuma să se mai descrețească fruntea cucoanelor.

Apoi, scurt cum era și cu picioarele sucite, lo pe Comăneșteanu de mijloc și-l duse înaintea lui Timoleon.

- Iacă așa armată avem noi, onorabile. Iți place?

Timoleon Vucos se înclină, ironic. Generalul urmă:

- și dacă nu-ți place dumitale, las'-că-i place cucoanei.

Anna vrea să facă pe supărata:

- Iorgule, spui prostii!...

- Lasă, dragă, că doar toate sunteți amorezate lulea... și dumneata și nevastă-sa, și Domnița Smaranda, și nepoata... Până și cumnata Elena!.. Până și eu, bre!..

- Halal de noi!

- E o molimă. Par-ca toți am fi despicați din el, vorba lui Aristofan.

Feciorul pofti la masă.

Minunata eleganță a sălii de mâncare părea că îndreptează gândurile, le ascute și le rafinează. După prima sorbitură de vin, sângele se urca ușor în obrazul doamnelor. Generalul, mucalit, spunea lucruri pipărate, mânca din fugă, săruta mâna vecinelor, tușea, râdea, punând însuflețire în toată lumea. Domnița Smaranda vrea sa știe ce era cu despicătura lui Aristofan.

- Să ți-o spuie nevasta, Domnițo, că ea mă învață drăcii deastea.

- Eu!? Nici n-am visat!

- Apoi da, că eu mi-am petrecut tinerețea cu Platon.

- Spune-o dumneta, mon Général.

- Prea bine, o spun eu. Ce este amorul, Domnițo?

Domnița Smaranda umbla cu ochii fugari pe masă, zâmbind.

- Ințeleg. Vrei să zici că ai oarecum cunoștința sa personală, dar că nu te înlesnești la definiții. Așa este. Ei bine, doamnele mele, iată ce este amorul...

Ridică din sprâncene, uitându-se înnaintea ochilor și zâmbi:

-... cel puțin după Aristofan: în vremea de demult, pe când oamenii erau puternici ca zeii, persoana lor era un trunchiu rotund, pe care sta un cap cu doo fețe, iar trunchiul sta pe patru picioare și avea patru brațe. Umblau drept ca și astăzi, în partea în care voiau, iar dacă se puneau să alerge, se duceau de-a roata, sprijiniți pe cele patru perechi de mâni și picioare. Pe atunci, sexurile erau trei: bărbatul, fiu al soarelui; femeia, fiică a pământului și bărbatul-femeie, produs al lunei, care ea însăși este produs al soarelui și al pământului. Deaceea și erau oamenii pe atunci rotunzi și alergau de-a roata, pentrucă așa le erau părinții. și fiind ei voinici și destepți, se resvrătiră în contra zeilor și deteră să ia cerul cu asalt. Atunci Joe se adună la sfat cu ceilalți zei, și, după matură chibzuire hotărî el așa: „ca să-i învăț minte, o să-i tai în doo; astfel, au să fie mai slabi, dar mai numeroși, prin urmare, o sa avem mai mulți adoratori. O să-i las să umble în picioare, ca și astăzi, dar numai pe doo picioare. Iar dacă și așa vor fi obraznici și mă vor supăra, o să-i mai despic încă odată, așa ca să rămână fiecare om numai pe câte un picior, și să umble sărind”. și grăind astfel, lo barda și se puse să despice pe oameni în doo. Pe care cum îl despica, îl da pe mâna lui Apollo, poruncindu-i să-i sucească obrazul pe partea tăieturii, ca să se vadă în ce hal este, și să se poarte pe viitor mai bine. Apollo sucia obrazul înnăuntru, trăgea pieile depe corp și acoperia rana, și, astfel dichisiți, le dedea drumul... Ei bine, doamnele mele, fiecare jumătate, astfel chibzuită, de îndată ce ieșia din mâna lui Apollo, n-avea alt gând decât de a alerga după jumătatea cealaltă și a se reintegra într-un singur trup, cum zice și la Evanghelie. și iată prin urmare ce este amorul.

Prințesa Smaranda făcea un chef nespus, râzând din toate cărnurile persoanei dumisale, pecând Timoleon se îngânfa de geniul grecesc, vorbind prost românește.

- Este u cumbinacie, frate, demna di Aristofanis.

In vremea asta, Anna zicea lui Comăneșteanu printre dinți:

- N-ai fost la cazarmă.

El nu prea o auzia, prins de povestea Generalului:

- Ai zis ceva?

- Am zis că ești un infam.

Căpitanul râdea:

- Ce bine trebue să fi fost pe vremea aceea, mai cu seamă pentru fiii lunei.

- Unde-ai fost?

- La cazarmă.

- Nu-i adevărat.

El se uita la dânsa:

- Dacă am trăi pe vremea când oamenii nu erau încă despicați în doo, ai fi putut sa dai o roată până la mine, ca să te asiguri...

- Faci și descoperiri etimologice.

- Nu 'nteleg.

- „A da o roată” sau „a da o raită”, tot una.

- Foarte bine.

Anna se mira ea singură de libertatea ei sufletească. Ardea de nerăbdarea de a sti unde fusese, și totuș făcea joc de cuvinte.

- Ai primit scrisoarea?

- Negreșit.

Ar fi voit să nu-l întrebe deadreptul de scrisoare, dar frica de a-și prelungi neliniștea o făcea să nu mai înconjure.

Prințesa Smaranda, hipnotizată de Aristofan, se uita înnaintea ochilor și bufnea de râs. Era grasă și rotundă ca un sturz, cu părul roșcovan, cu gâtul fără cute, strâns într-o colană de peruzele, ce aduceau cu ochii ei; mânca bine, gustând din lucrurile bune cu un fel de conștiință depravată a plăcerii.

- Ei, mon Général, și va să zică cum explici dumneata că noi suntem toate înamorate de Comăneșteanu?

- Cum să explic?.., Se vede că pe el Joe l-a despicat în 14 bucăți.

- și-au mai sărit și așchii.

Generalul râdea cu chef:

- Ba bine că nu. și încă multe, prințeso.

- Noroc că Porția nu crede nimic din toate astea, zise tot Smaranda Dudescu, cu glas blajin.

- Porția e fată cuminte: doo porții de înțelepciune și una de femeie.

Porția se uita la dânșii, zâmbind. Deși trăia în lumea asta de mai mult timp, nu ajungea să se deprindă cu viața lor, ființe pline de contraziceri, mai vițioase în vorbe decât în fapte, elegante, usurele, pasionate, însuflețite de un singur gând statornic, acela de a nu se plictisi. Plictiseala și stenahoria erau adevărații dușmani ai societății aceștia. Deaceea Porția simția mila pe care o insuflă oamenilor sănătoși vederea bolnavilor, mila și câte odată temerea de a-i vedea făcând nebunii, ca să se scape de boala de care nu se puteau vindeca.

Anna și Elena i se păreau rătăcite ca și dânsa în lumea asta însetată de nimicuri. Anna mai cu seamă o neliniștia. Invățată a avea pentru ea respect și admirare, Porția nu înțelegea ce se petrece cu firea aceea semeață și hotărîtă. și, cum se întâmplă de multe ori sufletelor cinstite, ea se întreba dacă nu care cumva era dânsa cauza răului.

Când însă, plecând, închidea ușa trăsurii și se simția alături de bărbatu-său, strâns lipită de el, nimic nu o mai turbura. Tinerețea își lua stăpânirea sa, iar Porția credea că toată lumea trebuia să fie fericită. Ea se uita lung, pe geamul trăsurii, fără a înțelege rostul celor de pe strade, ce păreau că se luptă cu frigul și cu nevoile. Un colț de cer albit de lumina lunei, deschidea portița depărtării.....

III.

Genera lui ieșia dela club, furios în contra lui Timoleon Vucos, care, la bridge, într-un sans atout, jucase singleton.

Nu-i intra în cap cum se poate să facă cineva asemenea gogomănie, și apoi să vrea să o și susție. Opria pe Comăneșteanu:

- Nu, că cică așa se joacă la Paris. Da hai marș cu Parisul tău, grecule! Una și cu una doto: la sans atout, să ieși dela coloarea cea mai lungă.

- Dar dacă n-ai nici o coloare lungă?

- Atunci să te duci să te-nneci.

și tot el râdea pe îndesatele, oprind iar pe Comăneșteanu:

- Vrei să mă crezi pe mine?... Românu-i al dracului, domnule. A înțeles el că la sans atout nu merge cu mofturi: or ai coloare lungă or te dai pe gârlă.

și iar radea, ascultându-și cuvântul, ce i se părea de spirit. Această ușoară ramolisire ascundea un tertip: Berta dădea în curând un concert, și deci generalul avea nevoie de public și de reclamă. El se gândia că dacă ar pune pe Comăneșteanu de partea Bertei, ar astupa mai întâi gura Annei și i-ar câștiga un sprijin puternic:

- Ce faci tu, Alecule?

- Vizite, domnule general.

- Iar vizite, neiculiță!... Bine că nu ți se acrește.

- Trebuie să mă duc la prințesă.

- Să te duci, că-i fată bună. Numai, știi dumneta, cu măsură...

- și la Urania Vucos.

Generalul se opri locului, uitându-se la el pe sub sprâncene:

- Mă, lasă nepoata în pace!...

Comăneșteanu începu a râde. Generalul îl apucă de braț, foarte serios:

- Lucru subțire. Toți dinții sunt ai ei, iar dacă o fi și o fi, mustăcioara aia ce-i părpălește gurița, s-o săruți odată și pentru mine... Rude, mon cher...

- Da cine se gândește la așa ceva, domnule general!...

- Hai marș, mă!...

- Zău, domnule general.

- Marș am zis!...

Comăneșteanu ridică din umeri, râzând. Celălalt iar îl opri:

Ia ascultă, vrei să-mi faci o plăcere?

- Bucuros.

- Să mergi cu mine.

Merg. Numai să-mi lăsați zece minute să trec pela doamna Vucos, că se supără nevasta.

Generalul, de-astădată, se opri de tot locului, pocnindu-se cu palmele peste genunchi și râzând, îndoit de mijloc:

- Se supără... nevastă-ta... dacă nu te-i duce... la Urania... Ei, asta-mi place!

Comăneșteanu râdea și el de râsul celuilalt:

- Desigur.

Generalul se lovia și mai tare peste genunchi și râdea și mai mult:

- Ei, nu, Alecule, ești clasic frate!...

și iar icnea de râs:

- Se supără... Porția...

- Desigur. Porția mi-a zis să trec pe-acolo să las cărți.

- Mare pehlivan ești, mă Alecule.

- De ce, domnule general?

- Dar, însfarșit, te iau eu pe răspunderea mea.

- Foarte bine.

Se urcară într-o trăsură și porniră amândoi către dealul Mitropoliei.

- Am să te fac s-asculți muzică cerească.

- Cu plăcere.

- Da nu așa, giamparale de-ale noastre naționale. Muzică, bre. Ba tu Chopin, ba tu studii tot clasice, ba mazurca aia grozava, de... Djaburov ăla, cum îl chiamă... și nu-ți mai spun, când cântă din gură!...

Birja se opri în fața unei case curățele de sub dealul Mitropoliei. Incă de afară se auzia pianul și vioara. Berta cânta cu profesorul ei care făcuse zile amare generalului, la început, iar acum devenise un fel de membru al familii. Profesorul și generalul se îngăduiau pe tăcutele, se ajutau unul pe altul în paza Bertei, „că doar femeia, domnule, e ca lumina ochiului: ți-e scumpă, dar fuge după toate alea”, zicea generalul colegului său neamț, care, deși nu prindea bine înțelesul vorbelor, pricepea din instinct gândul generalului.

Berta era așezată la piano, pe un scăunel fără răzemătoare, prin urmare cu mijlocul și cu umerii liberi. La intrarea celor doi bărbați, dânsa nu se opri, ci numai le zâmbi, înviorându-și cântecul și obrajii, până într-atât, încât neamțul, ostenit și scandalizat, se opri în mijlocul bucății, își lua palaria și pleca.

Berta nici nu se uită la el, iar după ce violonistul ieși, dânsa răsuflă din greu, se învârti înt-un picior, șueră și pocni din palme, par-că ar fi scăpat de o mare pedeapsă.

Generalul îi prezentă pe Comăneșteanu, râzând și căutând s-o liniștească:

- Ei, ce i s-a năzărit?!

- Neamț prost!... zise Berta râzând și strângând pe Comăneșteanu de mână. și eu sunt germană de origină, dar nu trăesc așa, par-că aș fi înghitit un baston...

- O trestie... zise generalul galant.

Berta se poticni într-un compliment:

- Sunt cam voluminoasă pentru o trestie... De zahăr...

Ea se uită o clipă în ochii lui și cu o lumină ironică îi zise în fugă:

- De sare...

Generalul părea fericit că o întâmplare neașteptată punea pe Berta într-o stare sufletească isteață. In fond însă era plictisit de fuga violonistului. Deaceea, lo pe Berta la o parte, îi sopti, o bătu pe umeri și o convinse că trebuiau să se împace și că el urma să se ducă după neamț să-l aducă înnapoi:

- Mă întorc numaidecât. Cântă lui Comăneșteanu mazurca lui Djaburov, că-i place grozav.

Eși, bătând din pinteni și râzând.

Berta se uita după el, zâmbind, cu capul plecat pe o parte. Apoi se întoarse către Comăneșteanu, se mlădia pe partea cealaltă și îi zise, iarăș râzând:

- Vă plac asemenea lucruri?...

și, fără a aștepta răspuns, se așeză din nou la piano, cu bustul drept și coapsele pline, cu brațele strânse la loc ca doo aripi.

- Doriți să vă cânt din piano sau din gură?

- Cum voiți. Mi se pare că în toate felurile e frumos.

Ea se înclină iar pe o parte și prinse a cânta din gura.

Zburară câteva acorduri. Fugeau mâinile pe clapele albe, ca doo pasări ce se gonesc. Glasul, tânăr, avea farmecul misterios al emoțiunii adevărate, ce deșteaptă în toate sufletele înțelegerea durerii omenești.

Berta părea că intră în gândurile celor doi poeți ce-și uniseră versurile și muzica pentru a suferi împreună. Ea, cântând, se îndemna să sufere și dânsa, se înnălța în avântul generos al frazelor muzicale, se aprindea, vibra cu pianul, tremura cu propria ei voce, iar înțelesul obișnuit al cuvintelor părea a se transmute într-o înțelegere noo, largă și dureroasă. Era vorba de luna Mai, ce topește zăpada din munți, descoperind frunțile ghioceilor, chemând înnapoi cântăreții codrului, pasările duse, și mai era vorba de tinerețea omului, pe care nimeni n-o mai întoarce înnapoi, odată ce s-a dus. Când glasul rostia:

„și pasărea dusă se 'ntoarce-înnapoi

Dar omul când pleacă,

Or cât timp să treacă,

El nu mai revine în lume la noi,

era jale curata, iar Comăneșteanu, care asculta la început cu temerea binevoitoare a publicului cinstit, se simția acum luat de apă, dus departe, pe-o gură de rai, uncle tinerețea n-are nevoie să se mai întoarcă fiindcă nu pleacă niciodată. Berta repeta: „oricât timp să treacă, oricât timp să treacă, el nu mai revine în lume la noi”, cu o sfâșiere ce turbura simțirea și aducea lacrămile în ochi. și, în adevăr, când se opri, era ea însăși atât de mișcată, încât plângea.

Comăneșteanu sări dela locul lui, îi apucă mâinile și i le sărută, respectuos, ca în cel mai autentic salon în care ar fi cântat o doamnă din societate.

Berta râdea printre lacrămi, lăsându-și mâna în ale lui, cu osteneala plină de voluptate a femeiei ce a suferit și se simte înțeleasă și compătimită.

Tocmai atunci ușa se deschise. Violonistul, palid, cu părul vâlvoi, intră prelung, se opri locului, ca la teatru, și cu mâna întinsă către Berta:

- Iar comedia lacrămilor?!... îi zise. Iar histerismul muieresc, transpus în muzică?!...

Apoi, întorcându-se către Comăneșteanu:

- Să mă iertați, domnule căpitan, - nu știți ce femeie e asta!... Are să vă-nșele și pe D-voastră, cum m-a înșelat pe mine, și pe general, și pe tată-său, și muzica, și lumina ce o luminează... Poate că aveți mamă sau familie, și e păcat!

Berta se faăcuse albă ca hârtia. Mânia și indignarea îi încordaseră mușchii obrazului, ca la o mască de teatru antic:

- Ieși afara, mizerabile! rosti ea îndesat, făcând un pas către dânsul.

Violonistul sta să se avânte către ea, când Comăneșteanu îl apucă de braț, îl zgudui bine, apoi îl duse până la ușă și-i făcu vânt afară:

- Ieși!...

Rămași amândoi, se uitară unul la altul. Berta nu mai semăna cu femeia din nainte. Un simțământ rănit, de demnitate, de ciudă și de ură, o înnălța. Ea întinse mâna lui Comăneșteanu:

- Imi pare rău, domnule căpitan, că fără voia mea ați luat parte la o scenă penibilă. Vă sunt foarte recunoscătoare... Mai mult: vă datorez un moment de ridicare sufletească în sfera curată a artei. Dacă aș putea cânta așa la concert!... In toate cazurile, la revedere...

Cu alte cuvinte îl poftia să se ducă. Cămăneșteanu ieși, înțelegând că asta eri singura dezlegare cuviincioasă a încurăturii.

Dar se părea că lucrurile trebuiau să meargă mai departe.

A doua zi, Comăneșteanu primi vizita a doi necunoscuți care veneau în numele d-lui Hermann să-i ceară socoteală de insulta adusă brațului clientului lor. Incurcătura începea să devie umoristică. Să se bată cu d-l Herman Buffni, profesor de vioară!... Ce haz era să mai facă generalul!

Cu toate astea, generalul nu trebuia pus în curent cu întorsătura pe care o luau lucrurile, pentru multe cuvinte, dintre cari, cel d-intâi, ca să nu afle Anna. Deaceea, se duse numaidecât la Regiment, își alese doi martori, cărora le dete însărcinarea de a primi duelul, cu orce condițiuni, numai să se hotărască repede întâlnirea și să nu se vorbiască degeaba.

A treia zi se găsia pe teren, față în față cu profesorul Bertei.

Uitându-se în fugă la neamț, Comăneșteanu se gândia că psihologia cea mai grea este aceea a faptelor nelogice. Dar oare este ceva nelogic în lumea faptelor?

și, fiindcă se băteau cu pistolul, trase neapărat în sus. Glonțul violonistului îi fluera pela ureche. Instinctiv, a doua oară trase de-a binele. Glonțul atinse, pieziș, pulpa violonistului.

Comăneșteanu, mâhnit, se duse la adversarul său, cu mâna întinsă și îi ceru iertare.

Violonistul zâmia:

- Vă sunt recunoscător că nu m-ați lovit în mână...

- Aveți dureri?

- Deloc.

- Imi dați voie să viu să vă văd...

- Cu cea mai vie recunlștință.

După ce se despărțiră, Comăneșteanu se duse acasă trist. Ii părea rău că nu trăsese și a doua oară în vânt. De ce rănise pe bietul neamț, pe care nu-l cunoscuse până atunci? Nu sunt nerozi oamenii și alcătuirea vieții lor?

Ca totdeauna când se simția vinovat, nedrept, lipsit, de generozitate, îi venia să se ducă la Comănești se apropie de maică-sa, care murise cu acelaș cuvânt pe buze: „să nu atingi pe nimeni, să fii drept și generos”. Dar nu putea pleca. Nu numai nu putea pleca dar încă trebuia să pară acelaș, să facă vizite, să fie fericit, fiindcă era „copilul răsfățat al soartei”.

Afară începuse să ningă. Se duse la grajd să vadă caii. Puse să scoată sania; se supără pe slugă; se umplu de zăpadă. De sus dela o fereastră, băiatul îi făcea semne să vie la dânsul.

Se sui din nou sus, sărută copilul, glumi cu Mia, se mai învârti fără rost, până ce se îmbrăcă și iarași ieși.

Unde se ducea?

Iși aduse aminte de vizita pe care trebuia să o facă Uraniei Vucos.

Deși era încă de vreme, ea îl primi.

Intr-un salonaș, plin de flori, de cutii de argint, de pernițe împoponate, Comăneșteanu așteptă câteva minute, cu fruntea lipită de geam, uitându-se lung nnainte.

Urania veni, sunând din brățări și foșnind din rochii:

- Căpitane, am auzit că te chiamă Cinel-Cinel.

- Cine mă chiamă Cinel-Cinel plătește amendă.

- La cutia milelor?

- La cutia milei... de mine.

- Gata. Cât trebuie să vărs?

- O sărutare.

Urania făcu o comică strâmbătură din nas, par-că i-ar fi mirosit a amoniac:

- Dată sau primită?

- Ca să fie întreagă, urmează să fie și dată și primită.

- Atunci nu mai întrebuințez cuvântul.

- Pentru viitor. Dar pentru trecut?...

Ea se uită la dânsul cu o ușoară umbră de melancolie.

- Vrei să o socotesc că o adevărată amendă?

- Or cum o fi.

Ea se uită din nou la el, nedomirită și tristă. Apoi se plecă ușor spre dânsul, dându-i părul să i-l sărute:

- Iată, - fără consimțimântul meu.

Tânărul se opri. Era atât de enervat, încât actul acesta de supunere gentilă îl făcu să-i dea lacrămile.Îi lua mâna și i-o sărută:

- Nici cu consimțimânt, nici fără consimțimânt. și iartă-mă, Că nu știu ce fac.

Urania îi arătă un fotoliu:

- șezi, te rog, și spune-mi ce ai. Ești nenorocit.

- Nu. Sunt enervat.

Ea dete din cap, necrezătoare:

- Aprinde o țigară. Fum... de multe feluri. In toate cazurile, ești interesant... Pentrucă ai tot, ca să fii fericit, și nu ești fericit. Sau cel puțin nu pari...

- Nimeni nu este totdeauna fericit.

Ea se gândi un moment:

- Așa este.

După aceea, urmă zâmbind:

- Cu toate astea, ai ceva. Imi dai voie, mie, care, după cum spune unchiul, sunt o așchie din dumneta, să mă interesez de starea d-tale sufletească...

Apoi se apropiă cu scaunul de el:

- Spune-mi ce ai?

- N-am nimic.

- Nu cred.

- Sau ceea ce am nu se poate tămădui.

- Dece?

- Fiindcă mai întâi nu se poate cunoaște bine. Dumneta nu ești niciodată nedreapta? nu te simți, fără să vrei, cauza suferinței altora? nu te mâhnește sufletul D-tale însu-ți, care câteodată este lacom și foarte adesea nelogic?...

- Al meu, nu.

- Atunci ești fericită.

- Asta e altceva.

- In toate cazurile ești liniștită. In mine e contrazicerea ciudată, că sunt în mod pozitiv și real fericit, și sunt idealmente nenorocit.

Urania se apropiase atât de mult de tânăr, încât acesta mirosia parfumul părului ei, care aducea a mărgăritărel, cu o adiere de personalitate omeneasca vie, ce pare câteodată înfăptuirea cea mai deplina a poeziei.

El se dete ușor la o parte și se uită în ochii ei:

- Iată, bunăoară, și-acum: doream cinstit să nu-ți ies din voie, și n-am putut.

- Cum?

- Mi-am luat amenda pe cale de furtișag.

Ea dete din cap:

- Faptul nu-i bine caracterizat.

El o prinse de gât și o sărută cu putere. Dânsa sări în picioare:

- Asta e furt cu efracțiune!

După aceea privindu-l cu seriozitate:

- Numai ești cuminte. Du-te, ca să putem rămâne prieteni.

- Mă duc.

Îi lua mâna și i-o sărută:

- E o infinită delicateță într-o sărutare. Eu ți-am displăcut. Am fost violent, și-mi pare rău...

- Dacă te duci, uit și te iert.

Ochii ei păreau înnecați în visuri. Umbrele genelor lungeau margina expresivă a personalității îndurerate. Maria îi tremura.

Comăneșteanu se plecă spre dânsa.

- Ești o așa de curată expresie a poezii, încât mă tem să mai insist, ca să nu turbur lumina lăuntrică. Dar acum înțelegi ce vrea să zică a fi fericit și idealmente nenorocit...

- Da, rosti ea încet. Asta ai vrut să dovedești?

- N-am vrut să dovedesc nimic. Ce se poate dovedi din mișcările ascunse ale sufletului?...

- Așa este.

Urania zâmbi, recăpătându-și libertatea cugetului:

- Prin urmare pot să-ți zic Cinel-Cinel...

- Poți. Dar de ce „prin urmare”?

- Fiindcă am plătit amenda.

- A fost o execuție silită.

Ea dete din cap cu înțelesuri, îndrumându-l spre ușă:

- La revedere. Nu uita, când ești nenorocit, că poți veni să plângi la mine... La revedere.

IV.

Pe masa lui dela Regiment erau doo scrisori ale Annei, una urgentă, alta ff. urgentă.

„Mi se spune că te-ai bătut în duel. Doresc să te văd numaidecât. Am fost la d-ta acasă. Nimeni nu știa nimic. Dacă nu poți veni, scrie-mi tu un cuvânt, spune-mi că nu ești rănit”.

A doua scrisoare:

„Aflu că ești eroul unei drame mișcătoare. Sângele nobil nu minte. Ai luat apărarea unei femei insultate, și prin urmare ți-ai făcut datoria de cavaler.

„Inima mea nu poate decât să se bucure, iar strămoșii dumitale tresar în morminte de mândrie.

„Ai rănit pe un nefericit, care își câștigă pâinea cu brațele; l-ai rănit după ce l-ai batjocorit. Eu mă întreb câteodată ce trebue să fie lumea cealaltă, dacă d-ta ești așa de jos!... In cine să mai cred? Cum să te mai văd, dacă te-ai coborît până la treapta cea mai din urmă?

„Orcât de mizerabilă e viața, ea are totuș o licărire de ideal, către care tind cei ce nu sunt cu desăvârșire stricați. De ce uiți cine ești? ți-am deschis inima întreagă, ți-am spus că mă faci să sufer nu numai cu iubirea mea de femeie, dar în toate visurile aspirațiile mele omenești, în onoarea și demnitatea vieții.

„Altceva nu pot să-ți spun”.

Comăneșteanu aprinse un chibrit, iar la flacăra lui anină colțul scrisorilor Annei, care arseră până sus, răsucindu-se ca de durere.

Era nedreaptă și violentă.

El își căută de treabă. Sbuciumările sentimentale fac pe oameni să se întoarcă cu plăcere la ocupațiile lor zilnice și să găsească în ele pace. Un miros de mărgăritare îi adiiă prin minte și cu dînsul parfumul părului ce sărutase. In adevăr, firea omenească e infamă!...

Iesi dela cazarmă și se duse să vadă pe rănit.

Aci, spre marea lui mirare, găsi pe general și pe Berta.

Violonistul locuia în doo odăițe joase în fundul unei curți, unde putea cânta toată ziua, din piano sau din vioară, fără a deștepta protestările nimănui. Acum avea puține friguri. Generalul și Berta umblau în vârful picioarelor, serioși și preocupați, par-că un frate sau un copil al lor ar fi fost bolnav.

Când inră Comăneșteanu la violonist, figura acestuia se lumină ca de o bucurie lăuntrică. El se ridică pe un cot, zâmbi și întinse mâna tânărului, rugând pe ceilalți să-i lase singuri.

- A trecut și asta, d-le căpitan.

- și va trece și rana, iubite d-le Hermann.

Violonistul îi luase mâna și i-o ținea într-ale lui.

- Vă sunt recunoscător Că ați primit a vă bate cu mine.

- Ce fel de vorbă!...

- Mă rog, eu știu. Nu era caz de duel. Dar eu sufeream atât de mult, mă simțiam atât de ridicol și de nefericit, încât dacă n-ați fi primit a vă bate m-aș fi împușcat.

Comăneșteanu dete din cap, în semn de protestare. Violonistul urmă:

- Așa este. Femeia asta nu e atât de vinovată cât pare, eu nu sunt atât de prost cât m-arăt, și cu toate astea ne chinuim amândoi.

După aceea adăogă, dând trist din cap:

- Eu o iubesc, fiindcă are temperament; e iute și nedreaptă, dar pentru muzică e ca lemnul dela o vioară veche: vibrează. Iar dânsa nu mă poate iubi, fiindcă eu sunt un biet neamț, ce e drept cu oarecare bun simț și cu suflet, dar fără talent, unît și nesuferit. Ah, domnule căpitan!... Ce bine e să fii tânăr și frumos!..

- Dumneata ești tânăr...

- Tânăr, nu mai sunt, iar frumos, n-am fost niciodată.

Apoi se uită în podele, lung:

- Femeile iubesc pe oamenii tineri, fiindcă iubesc puterea creatoare. Iar eu nu am nici asta. Am scris vrafuri întregi de muzică. Nu-i nimic de ele... și cu toate astea, domnule căpitan, simt frumosul în toate lămuririle lui, știu cum ar trebui să fie bine ceeacee rău, înțeleg lumea și aspirațiile ei, mi-e milă de ea că sufere, - și totuș nu pot îndrepta nimic din ceeace e urît sau nedrept, fiindcă nu e în mine nicio scântee creatoare. Sunt spirit critic, domnule căpitan, cu alte cuvinte nenorocit! Vedeți pe Berta. E o biată ființă banală. Când carnea albă depe dânsa se va zbârci, va rămâne oase și noroi, cum zice Leopardi. și, cu toate astea, în sufletul acesta mărginit vibrează câteodată ceva atât de personal și de nonu încât eu rămân uimit: e scânteia creatoare!

Comâneșteanu se uita la el mirat:

- Cunoști pe Leopardi?

- Cine din gloata noastră nu cunoaște pe Leopardi? Nici acesta nu era creator, dar era așa de adânc nenorocit, încât din nefericirea lui a izbucnit, ca dintr-un vulcan, lava durerii... Pietre prețioase, domnule căpitan.

Iși trecu mâna pe fruntea caldă:

- De câte ori nu mă gândesc eu la Leopardi și Aspasia lui, și apoi la mine cu Berta mea...

Comăneșteanu, intrat în sufletul acesta necăjit, se simția mic și vinovat. Violonistul interpreta oarecum, pe Anna. Dela Anna, gândul lui sări la general. Cu nedomirire și părere de rău se uită în ochii violonistului, par-că ar fi dorit să afle cum stau lucrurile despre partea asta. Nimic. Tocmai în momentul plecării, rănitul păru mai neliniștit, chemă pe Comăneșteanu mai aproape și îi zise:

- Am sa vă fac o mărturisire și să vă cer iertare de o greșeală... Alaltăieri am pus pe cineva de a scris o scrisoare anonimă d-lui general... E o infamie!...

Apoi căzu pe perne, ținând mâna lui Comăneșteanu cu amândoo mâinile lui:

E o infamie, domnule căpitan. Vă urez însă să nu fiți nici odată gelos. Sentimentul cel mai desgustător, care înjosește pe om.

- Liniștește-te, d-le Herman, generalul nu crede, fiindcă nu-i adevărat.

- Dealtminteri, am sa îndreptez tot eu lucrurile, am să spun d-lui general adevărul.

Când ieși dela violonist, nu mai găsi decât pe general, care aștepta cu nerăbdare impresiile lui Comăneșteanu. Berta plecase.

Generalul Villara părea a înțelege lumea mai înțelepțește decât toți, nejudecând pe nimeni, râzând de mulți, fiindu-i milă de mai mulți încă. El își înșela nevasta, pe el îl înșela Berta, pe Berta o înșelau probabil alții: goana oamenilor după fericire, cu o vorbă, ce-i rămăsese lui din citania unei cărți: „nimeni nu zice momentului trecător: oprește-te, ești frumos”.

Intrebă pe Comăneșteanu de starea violonistului, nerăbdător de a auzi o vorbă bună. Ii era milă de neamț și totodată îi părea rău că risipește, sub formă de milă, o părticică de energie sufletească pentru o prostie.

Cu toate astea nu se depăta dela căpătâiul rănitului, decât numai când se întorcea Berta. Dar Berta trebuia să se întoarcă neapărat la ora clubului, fiindcă altfel, cu tot altruismul lui, pleca.

Când ieși Comăneșteanu, ningea din temeiu. Fulgi enormi de zăpadă se vânturau prin aer, vârîndu-se prin toate ungherele. Din fundul curții unde locuia violonistul, până în stradă, nu se vedea decât o pânză mișcătoare de fire albe. Când să pună piciorul în scara trăsurii, Comăneșteanu dete cu ochii de Berta, care bătea zăpada pe loc. Ea îi trecu pe dinainte, zâmbind, și sări în trăsură.

- Nu-i pentru cine se gătește, ci pentru cine se nemerește.

El se uită la dânsa nedomerit. Berta râdea.

- Poftiți, poftiți. Vă ofer un loc.

După ce Comăneșteanu se urcă în trăsură, dânsa deveni serioasă:

- Doream să vă văd, ca să vă arăt o scrisoare anonimă pe care a primit-o generalul. Dacă nu sunt indiscretă, vă rog să mă conduceți acasă.

- Cu cea mai mare plăcere.

Berta se înfășură în blană până peste ochi și nu mai zise nimic. Tremura. Căpitanul o acoperi peste picioare, supunând învelitoarea prin toate colțurile pe unde putea pătrunde frigul, cu felul de preocupare și de îngrijire caracteristic unor bărbați bine crescuți, ce atât de mult place femeilor și explică succesele oamenilor mediocri.

In frigul din trăsură, ei își simțeau corpurile calde, și par-că o vinovată apropiere sufletească se statornicia între dânșii.

De îndată ce ajunseră acasă, Berta se facu nevăzută câteva minute. Când veni, părea serioasă și gravă. Dete scrisoarea lui Comăneșteanu și asteptă. Dânsul i-o înapoiă fără a o ceti.

- E de prisos s-o citesc: toate scrisorile anonime sunt la fel.

- Bine, dar știți ce spune într-ânsa?

- Imi închipuesc, de vreme ce mi-o arătați.

- Că sunteți amantul meu.

- Imi pare rău că nu e adevărat.

Ea privia înnaintea ochilor, pe gânduri:

- Lucrul cel mai ușor, domnule căpitan. Nu vreau să mă dau drept ceeace nu sunt.

El o apucă de mână și o sili să șează lângă el, pe canapea. Berta șezu, deadreptul pe brațele lui luându-l de gât:

- A fi amantul meu e lucrul cel mai ușor din lume... Ești tânăr și frumos. Imi placi. și cu toate astea....

Tremura și se strângea de el:

- Speram să te pot iubi. Am simțit zilele trecute, când ai venit la mine, ceva nou, atât de dulce, încât poezia și muzica din cântec se coloraseră de poezia sufletului meu.

Răsuflă adânc, dând din cap cu disperare:

- Ah, domnule căpitan, ce greu e a iubi!..

El o sărută volnicește:

- Nu găsesc.

Berta încercă să râdă, simțind că el nu răspundea vibrărilor ei sufletești și că n-o înțelegea. Sări depe brațele lui, și rămase în picioare, dând din cap, lung. După aceea, încet, se așeză pe scaunul dela piano.

Comăneșteanu pricepea că în minutul acela Berta era în puterea unei simțiri înnălțătoare. Pornirile lui, de tânără voluptate, păreau a aluneca pe fața lucie a unui suflet străin. Pianul și muzica se înfățișau pentru amândoi ca o punte de scăpare. El se apropia de dânsa:

- Iți mai aduci aminte de bucata din zilele trecute?

Ea dete din cap, pe când mânile alergau pe clavir. Cântă, oarecum pe socoteala ei, par-că ar fi fost singură:

Iți aduci aminte, îți aduci aminte

Când veneai la mine, vara, pe 'nserat,

și în umbra porții, schimb de jurăminte

Se urmau pe zborul unui sărutat?

Comăneșteanu și de astă dată se simți prins de farmecul cu care cânta Berta. In cele trei cuvinte „Iți aduci aminte” pornia par-că de departe toată părerea de rău a celor ce nu mai trăesc decât din amintiri. „Iti aduci aminte când veneai la mine, vara pe 'nserat?”. Deodată idila lua forme. Par-că, în adevăr, se vedea un tânăr coborînd la vale, către portița cu streașină, în umbra căreia aștepta fata, singurică.

Comăneșteanu întinse brațele în jurul coapselor Bertei și se lipi cu capul de umărul ei. Ea cânta, repetând aceleași vorbe, plecându-se către el, tremurând de emoțiune: „Iți aduci aminte când veneai la mine, vara, pe 'nserat, și în umbra porții, schimb de jurăminte se urmau pe zborul unui sărutat?” Ea se lipia cu obrazul de obrazul lui, se întrerupea, uitându-se lung în ochii lui, cum te-ai uita pe o fereastră, departe, în fundul orizontului.

Când se opri, se întoarse către el, îi puse amândoo brațele pe umăr, își rezemă fruntea de propriile ei brațe și rămase astfel nemișcată. După câteva minute se sculă, puse pe Comăneșteanu să șeadă ca mai înainte pe canapea și se aruncă în brațele lui, făcându-se mititică, luându-l de gât, vorbindu-i într-aiuri:

- Ințelegi ceva? simți cât e de dulce a iubi?... câtă poezie se ascunde în sufletele noastre?... Nu-i așa că par-că îți aduci aminte că veneai la mine, vara, pe 'nserat? Eu par-că sunt sigură că te-am așteptat la o portiță...

- Pe vreme de iarnă.

Berta bufni de rîs, îl sărută lung și apoi se uită la el.

- Ce păcat că ești orn real.

- De ce!?

- Dacă ai fi un vis sau o poezie, te-aș putea cânta...

Comăneșteanu o privia acum ca pe o revelație extraordinară. Vorbele ei delicate îl mirau și-l fermecau. Se uita la dânsa nedomerit, pe când Berta închidea ochii, fericită, căutând par-că să prindă acolo, ca într-o raclă de aur, frumusețea trecătoare a momentului.

- Cine poate crede!... zise Berta.

- Câtă frumusețe e în sufletele oamenilor... Asta voiai să zici?

- Tocmai asta. Cu adăogare că aș fi dorit că aceea ce a fost în realitate să fi fost un vis. - Cu alte cuvinte, rosti ea încet, aș fi dorit ca existența d-tale să fie un lucru nematerial.

El zâmbi. Berta îi puse doo degete pe gură:

- Un lucru nematerial. De geaba zâmbești.

- Iubirea poate deveni once lucru nematerial: muzică, poezie, eroism.

- Da, zise ea, dar nu mă înțelegi.

După aceea dându-se la o parte:

- Nu mă înțelegi. Dacă ai fi un vis sau o poezie, te-aș putea cânta... eu singură.

- Atunci o poezie inedită. Cam greu.

- Nu-i nimic greu. Când cineva iubește, viața toată se luminează. Ceeace e greu, e tocmai de a putea iubi.

și de îndată ce începi a iubi cu adevărat, încolțește în suflet îndoiala și nefericirea.

Ea se uită la dânsul, înduioșată:

- Nu zice așa vorbă!...

- Nefericirea ideală: sau ești gelos, sau simți că alții sunt geloși. Sau suferi tu, sau suferă ceilalți. și chiar când nu ești gelos, și nu suferi, e un colț ascuns al sufletului, în care par-că s-ar adăposti scânteia divină a conștiinței: acolo suferim cu toții. Ce să-ți fac!...

Berta se uita pe gânduri la mâna lui; apoi, disperată, îl întrebă:

- Ești cu adevărat pătruns de ceea ce zici?

El înălță din umeri:

- Ce să-ți fac?

Ea dete din cap, zâmbind, cu ochii adânci și triști:

- La cine iubește, nu mai rămâne nici un colț al sufletului care să nu fie în puterea amorului.

- Cu alte cuvinte, nu mai e loc pentru conștiință.

Ea îi lo mâna și i-o lipi de sânul stâng, sub care bătea inima eroic:

- Nu mai e loc pentru nimic!

V.

Dela podul Dâmboviței, Comăneșteanu dete drumul trăsurii și porni pe jos către casă.

Ce ușor curge vremea câteodată!

Nu mai ningea. Pe la magazinele din strada Carol începeau să se aprindă luminele. Lumea umbla forfota pe strade, par-că fericită; desigur voioasă. Dece n-ar fi fost voioasă? La urma urmei, omul trăiește numai odată, iar dacă ai căuta bine, traiul acesta e încântător. Iși simți par-că în căldura mânii, sânul Bertei; văzu aevea ochii ei adânci, străbătându-i sufletul; era puterea fericirii ]ui individuale care înfrumuseța lumea.

Cum mergea pe trotuar, voios, văzu o trăsură că i se oprește drept în coaste. Un geam se coborî repede, iar în cadrul lui se ivi capul rotund al prințesei Smaranda Dudescu.

- Unde mergi, Alexandre?

- Unde vrei, prințeso.

- Urcă-te.

El se urcă lângă dânsa, bine dispus, gata a-i spune vorbe galante. Sabia nu prea intra în cupeu. El o zmunci, punând un picior peste dânsa.

- Nu necinsti sabia, dragă. Multe din succesele tale i le datorești ei. Nu te mâhni. Ești nostim și fără dânsa, dar cu dânsa la brâu, vai de bărbații însurați!...

El se uită în ochii ei, par-că i-ar fi zis: „răposatul e liniștit acolo unde se află acum”. Ea îl privia zâmbind:

- Desigur, dragă. Imi ești foarte simpatic, dar atât și nimic mai mult.

- Niciodată n-am îndrăznit să sper altceva.

- Prea bine ai făcut. Asta dovedește că ești bine crescut, și adaogă un farmec mai mult la acel al săbii:

El îi lo o mână și i-o sărută. Prințesa adaose:

- Negreșit. Deaceea ești primejdios cu adevărat: inspiri încredere deopotrivă femeilor ca și bărbaților. Din fericire - sau din nenorocire! zise prințesa râzând - majoritatea tinerilor dela noi sunt vano-glorioși, batjocoritori și îndrăzneți fără vreme... și îți vorbesc de cei din lumea bună. Ceilalți sunt un dezastru: prost-crescuți, vulgari, plebei în toată puterea cuvântului, la fiecare vorbă și la fiecare mișcare rănesc pe femeia care are nenorocirea să ție la ei...

Căpitanul se gândia, fără voiea lui, la un oarecare locotenent, voinic și mitocan, ale cărui mustăți teribile comandau în casa prințesei.

- De unde vii? îl întrebă ea deodată.

- Dela o vizită.

- Miroși a femeie nostimă.

- Da.

Prințesa bufni de râs.

- Da? Ia spune-mi, zău, cum s-a petrecut.

- Cum se petrece totdeauna.

- Esti nesuferit!.. Par-că totdeauna se petrece tot la un fel.

- Cu mici variante, da.

- Vreau să cunosc variantele.

- Variantele sunt încântătoare, fiindcă femeiea are suflet.

- Da? Va să zică sentiment... german.

Comăneșteanu se simți turburat. Prințesa înțelese, și îl chinui mai departe, pricepând că a atins o rană, dar neștiind care. Îl privia lăturiș, cu felul de dispreț al femeilor semețe și vanitoase, cari nu îngăduiesc unui bărbat să iubească alte femei decât pe ele.

- Brună? blondă?

- și una și alta.

- Brune aux yeux bleus?

- Da.

- Atunci ca mine.

El zâmbi, fiindcă prințesa uitase că-și văpsise părul.

- Acum patru ani, adăogă ea repede, încercând să surâdă, dar roșindu-se.

Lui îi fu milă de dânsa, și îi zise încet:

- Un petit air de doute et de mélancolie, vous le savez, Ninon, vous rend bien plus jolie.

Ea se uită pe fereastră. Apoi se întoarse prelung și se gândi:

- De câte ori am auzit versurile astea!.. când eram brună. Generalul Cândescu mi le spune și acum...

- Are haz bietul general.

- E ramolit complect. Cu toate astea, dacă nu vine într-o zi la masă, îmi lipsește ceva.

- Displăcerea asta nu ți-o pricinuește des.

- Odată pe lună, regulat: când își ia pensia. Se duce de prânzește la Herăstrău, cu mai multe onorabile persoane de sex femeiesc. Pauvre vieux satyre!..

Apoi, râzând, cu ochii ștrengărești fixați pe Comăneșteanu:

- Așa sunteți cu toții: asanarea moravurilor, în vorbe, iar în fapt, harem.

Căpitanul se închină:

- Un om care iubește mai multe femei deodată aduce omagii speciei.

- Vă foarte mulțumim, în individ. De altminteri, dumneata te-ai cam deprins ca pisica la oala cu zmântână.

El râdea de amestecul umoristic pe care-l făcea prințesa, de vorbe românești neaoțe, cu pocituri franțuzești. Se plecă spre dânsa:

- Se vede pe mustăți?

Ea îl lovi ușor peste gură, cu ochii vii și poftitori:

- Haide, hai, craiule!... Are să meargă așa până te-o prinde lăptărița.

- Mă păzesc. Dar care?

Prințesa râîdea cu o poftă nespusă, fiindcă ea se gândia la Mia, pe când lăptărița cea adevărată părea fi Anna.

- Prea ai multe încurcături, dragă... Dar, în fine, spune-mi cum s-au petrecut lucrurile cu femeia... cea cu suflet.

Pe când ei vorbeau astfel, trăsura mergea la pas, prin neregula celorlalte trăsuri depe Calea Victoriei. Comăneșteanu zări într-un magazin pe nevastă-sa, și fără a se gândi, făcu semn să oprească:

- Mă ierți, prințeso.

- Cum nu, dragă. Când vii la mine?

- Cât de curând. Când mi s-o face dor de ceaiu bun.

- Nu de mine?

- De d-ta mi-e totdeauna dor.

Prințesa închise dintr-un ochiu, ștrengărește:

- Mazette!

El zîmbi, într-aiuri, cum se întâmplă oamenilor preocupați, și se dete jos.

Nevastă-sa era într-un magazin, unde cumpăra ceva. Sta pe un scaun, serioasă, așteptând să i se dea lucrurile cerute.

Felul cum se ținea pe scaun, dreaptă, cu mâinile pe genunchi, era atât de cinstit, încât da un aer cum se cade întregului magazin. Cu pălăria elegantă, așezată cuminte pe buclele firești ale părului, Mia nu mai era fata greoaie de altădată, ci părea personificarea estetică a cuviinței femeiești.

Căpitanul se uita la dânsa, și avu un moment de sălbatică bucurie, văzând-o atât de departe de nebunia erotică a celorlalte femei: era satisfacerea deplină a egoismului bărbătesc. Se depărtă dela geamul magazinului și se duse la deal pe Calea Victoriei.

O pornire de afecțiune către nevastă-sa îl făcu să se întoarcă înnapoi, cu gândul de a intra în prăvălie și a lua pe Mia cu dânsul. Pe drum însă se răsgândi: era o copilărie sentimentală. Ca toți bărbații, făcea și el greșala de a socoti pe nevastă-sa ca o persoană pe deplin fericită cu proza zilnică a vieții, față de care nu era nevoie de nici o înnalțare poetică.

Contrazicerea sufletească îl ținea în loc, nehotărît. Îi veni în minte să se ducă la Anna; dar cuviința lui intimă îl depărtă de ideea asta. Atunci se gândi să se ducă la Elena Milescu.

Elena locuia în aceeaș casă din strada Batiștei, în care trăise fericită cu bărbatu-său. Dela cea d-intâiu treaptă a scării până în unghiurile cele mai depărtate, plutia în aer stăpânirea unui lucru nematerial, ceva ce s-ar fi putut chema în nenumărate feluri, eroism, glorie, patrie, fără să lege bine înțelesul acelui ceva, care mai era amor și poezie, durere și supunere, ideal tangibil al unui suflet ce trăia numai din trecut. Aici locuia Elena, dar aici stăpânea Milescu. Anne, tablouri, cărți, mobile, vitrine întregi cu amintiri de-ale campaniei din 77: totul fusese adunat cu iubire în acel altar al răsboiului.

Cînd intră Comăneșteanu, un fecior servia ceaiul.

Elena îl sărută pe frunte și-l prezentă unei doamne ce era de față, elegantă, fină, cu părul aproape alb. Când Comăneșteanu se întoarse către dânsa, doamna încercase să se scoale, și era gata să cadă. Cu o mână dusă la ochi iar cu cealaltă căutând sprijin, ea se rezemă de Elena și rămase un moment în mijlocul salonului. Apoi, cu încetul, păru a-și reveni în sine, întinse mâna lui Comăneșteanu și se uită lung la el, cu o infinită poezie în privire:

- Alexandru Comăneșteanu?

Căpitanul se înclină.

- Fiul Sașei?..

Ea nu-și credea ochilor.

- Al Sașei?

- Da.

- Ce bine am făcut că am venit astăzi la tine, Eleno!... Dar n-o să te superi dacă mă duc... Domnule Comăneștene, vrei să vii să mă vezi?...

Căpitanul se înclină din nou.

După ce doamna ieși, Elena veni la el, îl lo de braț, cu un aer tânăr de viclenie:

- Ami, tu ressembles a ton oncle.

El se uita la ea, nedomirit:

- Voyons, Tantzi, ce comedie e asta.

- șezi, că-ți spuiu. Dar ce te aduce la mine?

- Ceea ce m-aduce întotdeauna.

Ea ridică ochii:

- Ceaiul?

- Nu, Tanti dragă. Poezia.

Elena făcu o mișcare din ochi și din gură, par-că ar fi zis: „cine 'mi ești!....”

- Vezi, Tanți, când te văd făcând la mofturi ca celelalte femei, îmi vine să mă supăr pe dumneta..

- Dece?

- Fiindcă eu vin aici cum se vine la altarul Patriei, al Frumosului și al Poeziei.

Ea se uitu lung la el:

- Al Patriei, poate. Al Frumosului și al Poeziei, îmi pare că sunt zălogite la tine.

- Lasă, Tanți dragă, că nu sunt fericit.

- Cred.

- Atunci?

- Ia ceaiul. Doamna care s-a dus este Natalia Canta.

- Da?

- Da. Când te plângi că ești nefericit, tu, tânăr, frumos și bogat...

- Domol, Tanți.

- Nici un domol, așa este, - atunci ce să zică Natalia?... și altele ca dânsa?...

- Ai dreptate, floare, floricica mea, Tanți dragă...

și zicând astfel, veni lângă dânsa, șezu jos pe covor, îi lo o mână și își lipi obrazul de ea.

- Cine te-a făcut așa de minunată, Tanți dragă!.. nici prea bătrână, nici prea tânără; nici prea caldă nici prea rece...

- Comme les bons dîners.

- Nu, Tanți dragă, ci ca armonia, ca suavitatea, așa ca să te pot iubi fără gânduri ascunse.

- Foarte 'ți mulțumesc.

- Vrei să te iubesc cu gânduri ascunse?

- Vreau să mă iubești ca un copil cuminte. șezi și lasă-mi mâna...

- Tanți!... Vrei să-mi iai mâna?!.. Apoi nu știi că pe întreg bietul pământ nu e o mână ca asta. Uite, mi se pare că mângâiau sânul unei muze...

Elena râdea, căutând să-și retragă mâna.

- Lasă-mi mâna, dragă, și nu mai spune prostii, că te-ai deprins cam rău cu mângâiatul sânurilor.

- Tanți, îmi ești dragă, îmi ești dragă, Tanți, ca o zi caldă de toamnă, când s-aud cocorii pe sus; ca o batistă ce miroase a sulfină ca un parfum de persică...

Elena zâmbia, cu capul plecat pe o parte și uitându-se la el lung:

- Alex, tu spui prostii.

- Nu, Tanți dragă.

- Sau mai bine umbli cu focul prin paie.

- Nu.

- Ei, cum nu? Ce, mă crezi de petică?

- Nu. Te cred din armonie și suavitate, și te iubesc deja, și sunt fericit că pot să ți-o spun... Tanți, inima noastră e ca fluturul, o biată omidă cu aripi. Așa de puțină lume știe să umble cu fluturii, fără să rămână cu polenul pe degete!... Dumneta faci parte din acea puțină lume.

- Bine. Dar lasă-mi mâna să-mi torn și mie ceaiu.

El îi lăsă mâna și se 'nvârti un moment prin salon; apoi veni din nou lângă dânsa:

- Tanți, doamna asta era și dânsa la Calafat când a murit unchiu?

- Nu la Calafat; la Măgurele.

- Da, la Măgurele.

- Era.

- și l-a văzut pe unchiu în ceasurile din urmă?

- Cum să nu-l vadă, dragă!... Doar Natalia a iubit pe Mihai, cum te iubește... nevastă-ta pe tine.

Era să zică „cum te iubește Anna”, dar i se păru așa de ciudat să amestece numele sacru al mortului în răsboiu cu Anna deacum, încât o înlătură fără voie.

- Se chiamă Natalia Canta, Tanți?

- Da, dragă.

- și ce face?

- Ce să facă!... Trăiește. Vara stă la moșie, acolo unde cred că a cunoscut-o Mihai; iarna în străinătate.

- O fi având ceva dela unchiu, Tanți?

- Imi închipuiesc că da.

- N-o fi oare dela dânsa?...

- Nu... ți-am spus, dragă, că portofelul îi fusese dat de Maiorul șonțu.

- Dă-mi cheia.

Elena îi dete o cheiță mică. Tânărul se duse la una din vitrine, lo o cutie de marochin negru, o aduse pe masă și o deschise. Intr-însa era o altă cutie de lemn de trandafir, iar în aceasta, pe un fond de atlas, un portofel. Comăneșteanu îl lo ușor, tremurând, și îl desfăcu. Atunci se văzu un mic pachet de hârtie, legat cu o panglică roșie, decolorată de vreme. Căpitanul se făcuse palid. șezu pe un scaun, lângă cutii, și se uită lung în pământ.

- și când ți l-a dat, Tanți dragă, ți-a spus că nu era al lui?

- Mi-a spus că i-l dase Maiorul șonțu... cred că în noaptea ce a precedat atacul dela Grivița. Dar cine mai înțelegea atunci ceva? Noi toate îl vedeam că se stinge, și căutam să-l liniștim, fiindcă rupea bandagele, întindea brațele, strigând „Innainte!”.

Elena își ridicase părul depe frunte, privind țintă un punct din aer, par-că ar fi văzut și atunci scena din ambulanța dela Măgurele.

Comăneșteanu se apropiase de ea, se lăsase pe un scăunaș dela picioarele ei, o înconjurase aproape toată în brațele lui puternice, și asculta cu nesațiu, îi bea cuvintele:

- Da, Tanți, striga mereu „Innainte”.

- Striga „Innainte”, fiindcă din toate părțile cădeau soldații... și fiindcă unchiu-tău avea suflet de erou. Tu ce fel de suflet ai?

și, grăind astfel, îndemnată de propria ei aprindere, Elena puse amândoo mâinile pe umerii tânărului, îl sili să se uite la dânsa și îl sărută lung pe ochi, par-că ar fi fost sora lui.

- Ce fel de suflet ai?

Comăneșteanu privia un nasture dela haina Elenei fără să-l vadă.

- Nimica toată, Tanți dragă.

- Suflet de ștrengar.

- Mare lucru!...

- Nu zic că-i vre-un lucru mare... Dar ștrengarii au unele părți bune, sunt în general dezinteresați, se înflăcărează repede, - le și trece repede - dar, în fine, sunt în stare să moară pentru ceva, pentru o ideie mare sau pentru o nebunie...

Vorbindu-i astfel, îi mângâia obrazul, par-că ar fi fost un copil, îl săruta pe frunte, zâmbia lung și într-aiuri.

- Sunt sigură, Alex, că to ai fi în stare să-ți dai viața, dacă mâine s-ar întâmpla ceva...

Tânărul o strânse în brațe și sărută haina depe dânsa:

- Ah, da, Tanți!... Mi-aș da viața mâine, astăzi, acum...

- Incet dragă. Tocmai asta ziceam: sunt sigură că ți-ai da-o, - și nu trebue să ți-o dai. Tu ești o minunată operă a naturei: suflet cald, gând bun, ochii și fruntea asta... Nume mare, avere mare, tinerețe, voinicie, ce vrei mai mult? Tu nu trebue să-ți dai viața pentru nimic.

- Cum pentru nimic?!

- Nu te turbura. Unchiu-tău a murit ca un adevărat erou. Tot așa a murit și Milescu! Tu nu trebue să mori așa.

- Pentru ce?!...

- Aceia au murit așa, pentrucă era datoria lor de boieri să moară cei d-întâi. Tu nu mai ai de dovedit ceea ce trebuiau să dovedească ei. Tu trebue să trăești și, la nevoie, să și mori pentru o altă ideie.

- Care, Tanți?

Ea se plecă binișor la urechia lui și îi spuse ceva.

El ridică fruntea. Elena se uita în ochii lui palpitând, așteptând un răspuns, o vorbă.

- Nu înțelegi?... zise ea lung.

- Ba înțeleg, dar mărturisesc că nu m-am gândit la asta.

- Foarte rău ai făcut. La asta să te gândești fiindcă toți suferă, și sunt frații noștri, și în Transilvania și în Bucovina și în Basarabia. Ne trebue un om. Omul acesta să fii tu.

și fiindcă tânărul tăcea, Elena tăcu și dânsa un moment. Dar după aceea urmă mai departe, hipnotizată par-că de icoanele ce-i răsăreau în minte.

- Ce chemare mareață!... Dacia lui Traian!... Ai fost tu prin Dacia lui Traian?... Te-ai gândit vreo-dată cum s-a format poporul nostru de astăzi, la începutul vieței lui românești, trăind pe corhane, luptându-se cu jivinele, respingând năvălirile barbare și propagându-se în timp, curat și frumos ca o legendă?... Lumea întreagă ar trebui să se intereseze de soarta Românilor din munți, fiindcă acesta este cel mai frumos popor depe glob... Tu ai fost par-că pela dânșii...

- Da, Tanți.

- Ei, atunci?...

- E foarte complicat.

- In ce stă complicația??

- Nu e destul să găsești un om... Idealul trebue să fie tangibil în toți și să aibă puterea de a deveni realitate. Trebuesc mijloace multe, bani și iar bani.

Elena sări de jos.

- Bani!! Trebuesc bani!! Să ne dăm tot ce avem, fiindcă avem cu mult mai mult decât ne trebue. Să ne dăm moșiile, să ne vindem giuvaerurile, caii, nimicurile cari ne îmbată și ne strâng de gât.

Comăneșteanu se sculase și el în picioare, cam stângăciu și cam nedomirit de forma declamatorie sub care vedea pe Elena. Sta cu mâna la gură uitându-se în pământ.

Elena se oprise și se uita la el lung. Făcu un pas către el, se înălță în vârful picioarelor și-i puse amândoo mâinile pe umeri.

- Mă crezi poate cam sărită.... Când stau prea mult singură, mă apucă visuri de astea eroice. Sunt aiurări... Ceeace însă e pozitiv și foarte serios, e voința mea de a dispune chiar de acum de toată averea în favorul unui om care să încerce realizarea visului acestuia...

Apoi păru a se înneca.

- și omul acesta ești tu...

- O, Tanți!...

- Tu, sau fiul tău... Lasă-mă. Mi-e așa de bine aici!...

și se lipi cu fruntea de pieptul lui voinic. El o strânse în brațe ca pe o soră nenorocită, care caută scăpare sub aripa fratelui mai mare. Dânsa se făcuse mititică, vorbia ci râdea într-aiuri și par-că ar fi voit să rămână acolo cât de mult.

- A personifica dorurile unui neam întreg... a fi tânăr și iubit... a muri pentru reîntocmirea unei patrii ideale... o, tu, care nu înțelegi nimic!

Dânsul se dete cu un pas înnapoi și se uită la ea, mirat. Intr-o clipă, Elena își revenise în sine, zâmbia, cu aerul ei de dulce enigmă:

- Acuma refă ceea ce ai desfăcut, zise ea arătând către cutii.

- Numai să pot.

- Sărută, adăogă, ridicându-i către gură hârtia subțire a pachetului.

Comăneșteanu se plecă, zmerit, și sărută panglica roșie. Ii flutură pe marginea depărtată a gândului o icoană ștearsă și un parfum nehotărît de păr blond...

VI.

După ce tânărul plecă, Elena, rămasă singură, se duse în odaia ei de culcare. Aprinse lumânările și se uită lung în oglindă. Era pieptănată ca totdeauna, cu părul în bucle liniștite, ce-i făceau coroana în jurul capului. Se pieptana așa de o grămadă de vreme. Era ostenită de a fi aceeași și iar aceeași. Lo pieptenele și încercă să-și facă o cărare la dreapta. Dar părul era legat tare. Atunci scoase panglicuța din păr și-l lăsă să cadă pe spate; apoi îl aduse pe un umăr. Era alb mai tot.

Mai tot era alb!

Dânsa căzu pe un scaun, cu brațele pe genunchi.

Lo o oglindă mica depe masă, se uită din nou la păr, îl trase depe frunte în sus, îl dete înnapoi pe frunte. Vedea bine că era încă frumos. Dar avea ceva inexplicabil de lucru cinstit, care, în loc de a o mulțumi, o răni..

Intinse mâna către o policioară, pe care erau câteva volume mici. Se înnemeri să ia poeziile lui Musset.

Se uită la volum, lung, fără a-l deschide.

In ce sta farmecul tinereții, se întreba Elena, când ea îmbătrânia și totuș se simția așa de caldă la gânduri, cumpănită, fără nici un fel de durere, fericită cum nu fusese niciodată!...

și cu toate astea, o desnădejde surdă, o frică superstițioasă de viitor, o poftă sălbatecă de carne tânără, de depravare ideală, îi răsăreau câteodată în suflet, ei, Elenei Milescu, căreia, cu toate astea, i se urcă sângele în obraz numai cât gândia la ele.

Puse volumul lui Musset la loc și lo un altul, care se deschise din întâmplare la versurile:

Torna dinanzi al mio pensier talora

Il tuo sembiante, Aspasia.

Așa par-că își aducea ea aminte de dânsa, tânără.

VII.

Pe scările oțelului umbla lumea forfota. Un miros greu, de sală de mâncare, amestecat cu fum de tutun, se urca până la etaje. Sunetul unui piano, cam dogit, da casei aerul pretențios dar nestatornic pe care-l au în general toate oțelurile și în particular cele românești. La o masă din vestibul vorbeau trei samsari: stăpânul oțelului striga la slugi; ușile izbeau, clămpănind ca o limbă de clopot ce nu atinge arama; o doamnă, sulemenită, se cobora pe scări, foșnind din rochii cu neonestitatea mătăsurilor false. Peste tot, aerul indiscret al lumei semi-civilizate.

Pe când căpitanul se urca la d-na Canta, Elena Milescu tocmai ieșia. Suavitatea ei îmblânzi gândurile tânărului, pe care le zbârlise doamna ce foșnii din rochi. Elena îi zâmbia din capul scării:

- Foarte bine că vii.

- De ce?

- Ca să liniștești o criză de nervi.

Comăneșteanu o privi lung.

- Eram sigură că ai să vii.

- Firește că trebuia să viu.

Elena se uita la tunica lui.

- Dacă îi vei plăcea, o punem și pe dânsa pe listă: și ea caută un erou...

In fuga impresiilor, Cămăneșteanu simția o trudă ascunsă în Elena lui, dar nu pricepea ce.

- Ia ascultă, Tanți dragă, de câtva timp te depravezi. și îți șade așa de rău!...

Ea înnalță din umeri, ca o persoană stăpână pe sine; se înroșise însă până în firele părului.

- Mi s-a urît cu drumul drept. Ași vrea ceva nou.

- Fă-ți pe moșie un drum strâmb...

- Am să-mi văpsesc părul.

- Dacă vei face una ca asta, nu-ți mai calc prin casă.

Dânsa mișcă din ochi în neștire. El o lo de braț. Avea ceva, o durere ascunsă.

- Tanți dragă, eu pe doamna asta deabia o cunosc. N-ai vrea sa te 'ntorci cu mine, ca să mă mai prezinți odată?

Ea stete un moment la îndoială.

- Da, pentru un minut.

Apoi intră din nou la Natalia.

D-na Canta era dintre acele femei părtinite de fire, ce rămân cu inima caldă până la bătrânețe, și păstrează un rătăcit parfum de tinerețe, chiar în viața lor fizică. De când trăia singură la moșie, se apucase de afaceri, plantase pomi roditori, adusese cuptoare sistematice, înființase școli de meșteșuguri, de țesut, de împletit, de crescut gândaci de mătasă. Averea sa, foarte mare, devenise enormă. Ceea ce o deosebia de semenele sale, cari, când se apucă de afaceri, devin bățoase și agresive, era o neîndemănare firească în socoteli, o sfială poate mai mult aparentă decât reală în planuri și hotărîri, ceva ce nu se prinde și nu se notează în țifre, acea imponderabilă copărtășie a oamenilor fericiți și bogați, la nenorocirea și greutățile celor nevoiași. Venise la București să ceară Ministerului de Finanțe anumite înlesniri pentru atelierele ei dela țară, iar Ministerul refuză. Asta era criza de nervi.

Elena îi prezentă din nou pe Comăneșteanu.

- ți-a trecut, Natalio?... Iată d-l Comăneșteanu, pe care ți l-am mai prezentat la mine. Dacă vrei, să te plângi și lui... M-a întâlnit pe scări și a ținut cu orice preț să-l însoțesc până la tine. E un tânăr foarte sfios.

Natalia râdea, Elena urmă:

- Deși seamănă cu unchiu-său, eroul, acesta bate mai mult a călugăr. Nu-l iubește nimeni, nu se interesează nimeni de el... N-ai vrea tu să-l adoptezi?... că poate ți s-a urît cu binele.

Căpitanul se plecase pe mâna Nataliei.

- Toate, infame calomnii, doamnă.

- Ar fi foarte urît dacă ar fi așa.

El stărui a nega din cap.

- Incearcă, zise Elena. La revedere.

După ce Elena ieși, d-na Canta își puse un ochlear subțire, căută soneria în zid și sună; apoi se întoarse către tânăr și se uită la el lung.

- E adevărat.

Apoi își ridică ochelarii, șezu jos și păru a se gândi.

- Am fost bună prietenă cu mama d-tale, d-le căpitan, și îmi aduc foarte bine aminte de dumneta, copil. Ce bizară este viața! D-ta te-ai schimbat cu desăvârșire, iar eu am rămas întocmai cum eram acum 20 de ani, - cel puțin așa cred, zise ea, râzând.

La zâmbetul acela, târziu, Comăneșteanu înțelese că și el își aducea aminte de dânsa, de surâsul ei, de fugara umbră a trecutului, ce se departa tot mai mult în uitare. Zâmbetul ei părea a veni, în amintirea lui, din farmecul ce-l simt copiii precoci pentru femeile frumoase.

Intră un fecior și aduse apă pentru ceaiu.

Natalia se uită la Comăneșteanu, dusă pe gânduri.

- Cunoști, poate, pe Ministrul Finanțelor.

El răspunse într-aiuri, mirat și nedomerit:

- Puțin.

- Aș avea nevoie de cineva care să-l cunoască bine.

- Poate oamenii politici din județul d-voastre.

- Sunt toți guvernamentali.

- Tocmai de aceea.

Natalia servia ceaiul. Se opri un moment și se uită la el fix.

- Obții mai mult prin oamenii însemnați din opoziție.

- Da?

- Noi avem toate cochetăriile țărilor civilizate. Ești liberal sau conservator?

- Nici una, nici alta.

- Vrei lapte sau lămâie?

- Nici una, nici alta.

Ea se uită la el, damoală.

- Faci parte din vre-o societate de temperanță?

- Nu. Sunt dispeptic.

- Imi pare bine. Poate mergi la Vichy.

- Nu mai e la modă. Un om modern, bolnav de stomah, merge la Polul Nord.

- Sau la Biarritz.

- Dacă este cap încoronat.

- Aceia merg pe lumea cealaltă.

- Nihilistă?

- Nu. Ceva mai rău.

- Vegetarină?

- și mai rău.

- Milionară?

- Mai rău.

- Mai rău nu se poate.

Natalia începu a râde.

- De ce nu se poate?

- Fiindcă, în fond, milionarii sunt fiintele cele mai îngrozite din lume. Toți fac parte din societăți de săraci.

Natalia râse mai departe:

- Ești plin de contradicții.

- Eu!?

Tocmai asta gândia el de dânsa, că era bizară, milionară și socialistă, cheltuind cu drumul la București mai mult decât făceau taxele la Finanțe.

Ea îl privia cu stăruință:

- Am auzit că ești un om plin de succese...

Comăneșteanu vru să protesteze. Ea îl opri cu o mișcare a mânii, par-că ar fi zis: „atâta lucru pricep și eu”. Apoi, încet, liniștit:

- Nu ai voi să faci odată curte, pentru o operă de binefacere?

- Cu plăcere, Cui?

Graba și siguranța cu care răspunse tânărul, părură a întrista pe Natalia. Deși erau zise în glumă, cuvintele acelea dovedeau o închipuire-de-sine nesănătoasă. Ea se gândia.

- Poți face curte oricui?

- Pot face curte oricând, dar nu oricui.

- și asta e prea mult.

El începu a râde.

- Bine, doamnă, îmi ceri un serviciu... Să-l fac sau să nu-l fac?

- Ai dreptate. Să-l faci. E vorba să străbați până la o doamnă dela Finanțe și să obții o reducere de taxe.

El râdea cu hohot. Natalia râdea și ea, dar cam stângace.

- și e mare taxa?

- Câteva sute de lei.

- Foarte bine. Am s-o obțin.

Se sculă și se închină înaintea ei, voind să plece. Ea îl reținu.

- Domnule Comăneșteanu, am înțeles toată filosofia d-tale. Să-mi dai voie să-ți spun că e cam simplistă. E vorba să plătești d-ta acele taxe și să zici că ai făcut o faptă bună. Ba chiar te miri că nu le plătesc eu...

Comăneșteanu voi să protesteze. Ea îl întrerupse.

- Te rog. Cunosc pe Români: ei admiră pe un pehlivan care din nimic face avere și își bat joc de un om cum se cade care se ruinează.

- Noi nu suntem nici într-un caz, nici într-altul.

- Noi. Adică vrei să zici eu. și mai cu seamă vrei să zici că nu mă ruinez de loc.

Comăneșteanu încercă iarăși să protesteze.

- Te rog. Dacă nu abuzez de timpul d-tale, mai stai un moment. Eu nu mai ruinez, - este adevărat. și nici nu vreau să mă ruinez. Dar tot venitul meu se duce, iar mie personal îmi trebue foarte puțin. E atâta lume care suferă, domnule Comăneșteanu!..

- Suferim cu toții, cari mai mult, cari mai puțin.

- Firește. Dar complicațiile dumitale sufletești nu mă interesează.

- Cu toate astea sunt suferințe.

- Sunt amor-propriu rănit. Eu vorbesc de suferințele fundamentale ale vieții: foame neîndestulată, boală necurarisită, tinerețe înșelată și pierdută.

- Legendă. Nu moare nimeni de foame în țara românească.

Natalia se dete cu un pas înnapoi și se uită la el semeață.

- Se vede că nu ai suferit cu adevărat!

- Ce are a face?

- Foarte mult. Cine are irreparabilul în inimă descoperă seria nesfârșită a durerilor omenești.

Părea a se înneca.

- Sunt nesfărșită, d-le Comăneșteanu!

Era atât de încredințată de ceea ce spunea, încât tânărul nu îndrăzni a o mai contrazice.

Ea se simți cam declamatorie și prinse a vorbi încet.

- Oamenii se trudesc în nenumărate feluri, și deaceea e greu de umblat cu sufletul lor. Eu am făcut tot ce-am putut la mine la țară. Dar nu e destul să dai, ci trebue să și știi să dai. Atelierele mele merg cu propria lor putere. Acolo sunt oameni, cu înțelegere și cu demnitate, cărora nu poți să le dai de pomană. Ei cred că au dreptul la o scutire de taxi. Prin urmare, asta îmi trebue, iar nu 300 de lei.

Ciudata era!... ciudată și plină de contraziceri. Dar atât părea de convinsă, încât tânărul se sculă, hotărît s-o ajute.

- Am să încerc... fără a face curte nimănui.

Ea îl opri un moment, ținându-l de mână. Părea că voește să zică ceva. I se umplură deodată ochii de lacrămi.

- Atât de mult semeni cu mama dumitale!.. Ai zis „am să încerc” întocmai ca Sașa.

VIII.

Căpitanul cobora scările gândindu-se la Timoleon Vucos, mare financiar și destul de parvenit, ca să aibă dreptul a cere un serviciu Ministrului de Finanțe. Se hotărî să se ducă numaidecât la biuroul lui.

Când să iasă pe poarta oțelului, îl apucă cineva de braț. Era Elena Milescu.

- De unde răsari, Tanți?

- Te-am așteptat, ca pe o domnișoară dela pension, să te duc acasă. Ei, te-a adoptat?

- Nu încă, dar dacă îi voiu obține o reducere de taxe de 300 lei, l-affaire est dans le sac.

- Să trăiești!

Incercă să-și potrivească pasul pe al lui.

- Umblă mai domol, ca să mă pot ține de tine.

El își micșora pasul. Ea sări într-aiuri, fără să găsească măsura.

- Ah, Tanți, așa ești de stângace și de nostimă, că-mi vine să te sărut în mijlocul drumului.

Ea păru a nu-l auzi.

- Va să zică treaba e gata. Prințesa Smaranda una; eu, doo; Anna, firește, trei...

La numele Annei ridică ochii către el atât de comici, încât îi bufni râsul pe amândoi. Lumea se uita după dânșii, zâmbind. Ea urmă:

- Anna, trei; Natalia Canta, patru; Berta Villara, cinci... Acesta este fondul de răsboiu, sigur. Fără a a mai număra cazualul.

- Bună-oară?

- Bună-oară... Urania Vucos.

- Foarte bine. și cât faceți toate la un loc?

- Asta știi tu mai bine decât mine.

Tânărul se opri.

- Tanți!

Ea ridică ochii către el, râzând:

- Ce este?

- Te-ai făcut o vicleană și jumătate. Asta te întreb eu?!

- Mă întrebi cât facem toate la un loc. Să numărăm: Prințesa face multe parale... Ha? Ce zici?

- Pe din afară, da. Vre-o zece milioane, ca nimic.

- Dar pe dinăuntru?

- Face mai mult decât tine, pentrucă ea nu ar pune asemenea întrebări.

Elena Milescu se făcu a nu înțelege.

- Pe Anna cu cât s-o punem?

- știu eu!

- S-o punem în raport invers cu Berta.

- Adică?

- Cu cât punem pe Anna mai mult, cu atât o să punem pe Berta mai puțin. Dar e mai sigur să facem contrariul, potrivit socotelilor lui cumnată-meu.

Râdeau amândoi. Ea urmă:

- Cât să punem pe Anna? Vre-o cinci milioane global.

- Ce vrea să zică global?

- Adică ea și cu gloaba ei.

Căpitanul se opri din nou. Era umflat de râs, dar își mușca buzele. Elena râdea cu o poftă nespusă.

Il strânse ușor de braț:

- Te rog să mă ierți.

Apoi, sărind lângă el, că să prindă pasul:

- Este adevărat că ești și amantul Bertei?

- Dacă urmezi așa, te las.

- Nu fii copil, că glumim.

- Glumești, dar îmi strici gândurile.

- Trebue să fie foarte curios să aibi șapte amante. Ințeleg că e pentru scopuri superioare... Fondul răsboiului...

Il strânse de braț, cu amândoua mânile, fără a-l lăsa să răspundă:

- Alexandre, mais to es a moi aussi!... Cela fait huit.

- și cu reverența noo.

Iși scoase chipiul:

- Te las Tanți. Mă scandalizezi și mă indignezi!

- Pentru ce?

- Pentru că n-ai măsură la vorbă.

Ea se uită la dânsul:

- Am la fapte. Deaceea mă și iubești. Egoismul bărbătesc este nemărginit, ca văzduhul. Tu ai vrea ca fiecare femeie care îți vorbește să fie un înger.

- Firește.

- De ce firește?

- Fiindcă un înger e mai frumos decât o cocotă.

- Ai văzut îngeri vreodată?

- Te-am văzut pe tine până acum.

- Ça c-est gentil. Dar să ne urmăm socoteala. Va să zică: Prințesa Smaranda, 10; Anna, 5. Pe mine cât mă taxezi?

- știu eu!...

- Să zicem tot 5.

- Să vede că ai și tu vre-o gloabă.

Elena râse cu poftă:

- Nici una.

- Atunci să zicem 6.

- Să zicem 6. Fac până acum 21. Pe Natalia cât s-o punem?

- Să n-o punem nimic. știi că mi s-a părut foarte curioasă...

- In ce fel?

- Preocupată de fericirea universală, adică de himera cea mai absurdă.

- De ce himeră?

- Pentrucă fericirea este totdeauna himeră.

- Nu e adevărat!

El se uită la dânsa.

- Protestez din toate puterile, zise Elena cu convingere.

Curios lucru!.. Căpitanul își aducea aminte de Berta, de amorul ei absolut și de fericirea desăvârșită. Se vede că femeile au facultatea fericirii durabile.

- Fericirea este o himeră, Tanți.

- Protestez!

- Protestează, dar socotește-te. Tot ce este, nu mai e. și e un noroc că nu mai e, fiindcă altfel sufletul nu ar mai avea avânturi. A dori pururea e facultatea cea mai nobilă a omului.

- Nu și a femeiei.

- Nu se poate. Femeia este fiica omului.

- Este fiica omului, dar e fiică, iar nu fiu, și din feminilitate ei trage statornicia simțirilor...

- Noroc să dea Dumnezeu.

Elena bătu din picior.

- Așa să știi. Natalia Canta trăște de 20 de ani cu imagina unchiului tău în suflet! Iar cu a ta trăiește atâta lume!..

- Tanți!

- Ce este?

- ți-e frig, că tremuri.

- Tremur dar nu mi-e frig. Natalia Canta a iubit pe unchiul tău, a suferit, dar a rămas nestămutată în simțirea ei adâncă. A ars ca o flacără curată, iar acum mai pâlpâe din ultimele adieri ale sufletului... întreabă pe Anna, să-ți spună. S-a petrecut între ele drama cea mai mișcătoare.

- Când Tanți?

- Pe vrernea răsboiului.

El se opri locului:

- Ce rău îmi pare că nu suntem la tine, Tanți dragă! Vezi, acuma te-am regăsit, dulce ca o mama tânără, iar nu cucoana cu nervi.

- Se 'ntâmplă și așa. Mi-se urăște să par mamă când... n-am fost niciodată. Dar să înveți să respectezi pe Natalia Canta. E suflet înnalt care ar voi să facă bine omenirii întregi, pentru purificarea imaginii lui unchiu-tău.

- Purificarea lui unchiu-meu!?... Acela s-a purificat singur, fiindcă a știut să moară.

- Am zis a imaginii lui. Cine n-a avut în viață o durere mare, nu pricepe câte lucruri sunt legate de o imagine, și cum ea poate conduce pe vii în toate hotărîrile lor.

- Incepi să semeni la vorba cu Natalia Canta.

- Firește.

- Atunci te las, fiindcă mă tem să nu ai și te vre-o taxă pentru care să fac curte.

Elena se uită la el, cu capul pe o parte:

- Te-ai învățat rău, băețaș... Sărută-mi mâna și mai las-o cu făcut curte. Când vii la mine?

- Când mi-o fi dor.

- și chiar când nu ți-o fi.

Despărțindu-se de dânsa, i-se păru că se desparte de Prințesa Smaranda. Se vede că aceleași persoane, în aceleași împrejurări, fac totdeauna același lucru.

Elena Milescu era pentru el o creatură a parte, plină de poezie, care nu avea dreptul să semene cu Prințesa Smaranda.

Se gândi la maică-sa, și-i veni deodată în minte imagina Sașei, cu tâmplele negre și ochii albaștri. Avea dreptate Elena: vedea și el o imagină. și, ce e mai curios, îi era milă de ea, ar fi voit să-i facă bine, s-o îmblânzească, s-o purifice, s-o găsească în lumea viitoare, surâzând, așa cum plecase din lumea prezentă.

IX.

Timoleon Vucos nu era la biurou. Comăneșteanu voi să se ducă la el acasă. I-se spuse că nu era nici acasă nici în țară. Era plecat la Berlin, - ca orice bancher serios.

Asta îl încurcă. Se gândi să se ducă la Urania.

Îi răsări deodată în minte numele femeiei tinere, extravagant și nepotrivit cu ființa ei rotundă și diminutivă. Urania!...

Sări într-o trăsură, ca să ajungă mai repede.

Ajuns la dânsa, i se spuse că doamna plecase la țară.

- Demult?

- Uite, chiar acum, nu sunt cinci minute. Dacă vrea cuconașul, o găsește la gară - zise feciorul.

Sări din nou în trăsură.

- La gară, și mână!

Birjarul se repezi pe străzile înghețate, izbind roatele de marginile trotuarelor. Ningea ușor.

Comăneșteanu intră în gară din fuga, lovindu-se de călători, trântind ușile, sunând sabia. Un tren, pe linia a doua, părea nerăbdător să plece, bufnia pe nări, gâlgâia fum, iar roatele, la cea mai mică mișcare, scrâșneau pe șinele înghețate.

Tânărul trecu repede prin dreptul vagoanelor, cercetă cu ochii lumea, se uită de mai multe ori la ceasornic, și tocmai la urmă îi veni în minte să întrebe de ora plecării. Mai era vreme. Atunci se liniști, par-că turburarea lui sufletească ar fi atârnat de un lucru din afară.

Pe când mergea către fundul peronului, văzu pe Urania, care ieșia dela biuroul telegrafic. Ea îl văzuse de departe i venia acum către el, cu pasul pripit al oamenilor ce nu se simt stăpâni pe sine.

- Unde mergi? întreba ea, veselă, scuturându-l de mână.

- Nu știu unde merg. știu de unde viu.

- De unde?

- Dela D-ta.

- și unde mergi?

- La Crivina.

- Serios?

- Foarte serios.

- Atunci mergi cu mine.

- Îți mulțumesc de invitație. Primesc.

Ea începu să râdă.

- Mergi să inspectezi garnizoana?

Tânărul bufni de râs:

- Da.

Ea tremura de frig. Îl lo de braț:

- Nu știu de ce tremurăm aici. Haidem în vagon.

El o lo voinicește sub braț și porniră către compartimentul ei. O simți deodată că-l oprește locului:

- Ba zău, serios, unde mergi?

- La Crivina.

- La cine?

- La D-ta.

Ea se plecă sub obrazul lui, râzând cu ghidușie:

- Mai întâi de unde știi că eu merg la Crivina?

- Mi-ai spus-o D-ta; m-ai și invitat.

- Am glumit.

- Atunci mergem la Hălăucești.

- Ai garnizoane peste tot...

Apoi pe când se suia în vagon, ea se întoarse către el:

- Asta nu se poate.

El o simțise, caldă, rezemându-se de el, și par-că un val de poezie îi inundă sufletul.

- Cuvântul „nu se poate” nu există în limba noastră. Ba există, de vreme ce-i rostim. Ajută-mă.

Căpitanul pusese deja mâna pe blana ei și o ajuta să se dezbrace.

- Par-că asemenea lucruri n-am mai mirosit pe lume.

- Ce fel de lucruri?

- Nu știu. Îmi dai voie?...

și fără a aștepta voie, o răsuci pe loc, cum făcuse când o ajutase să se dezbrace, și aspiră din părul ei cu putere. Ea se întoarse repede, uitându-se la el:

- Ei!?

- A sân de mamă și a miros de floare.

- Frumos lucru!...

- Nu știu cum să spun.

Ea se așezase într-un colț, iar el în față cu blana ei în brațe.

- Ce bine ar fi dacă n-ar mai veni nimeni, zise ea.

El tăcea, liniștit, cu obrazul ascuns în gulerul blănii ei.

- Ai mai găsit ceva?

- Văd o mulțime de lucruri încântătoare... Nu găsesc care e anume mirosul.

- Eol.

- Nu spune nimic.

- Vântul aduce miros de grădini.

El dete din cap, cu obrazul în blana ei.

- Da, ar fi ceva... Dar aici e parfum de ființa vie.

- știi că e frumos ce ai zis: „sân de mamă și miros de floare”. Aș putea scrie unui fabricant la Paris, să inventeze ceva cu numele asta.

Da. Ar trebui însă ca fabricantul să aspire din farmecul persoanei dumitale, - ceea ce este materialmente imposibil.

- Pentru ce?

- Pentrucă i-aș tăia nasul din rădăcină.

Ea râdea cu poftă, îndreptându-și căciulița pe cap. El veni lângă dânasa, preocupat, îi lua o mâna, dete mânușa la o parte și încercă să miroase.

- Păcat. E ceva; dar mirosul de mânușe omoară parfumul brațului.

- Oare, cum s-ar zice pe franțuzește „sân de mamă și miros de floare”.

El se apropiase de dânsa, îi ridicase vălul depe ochi și părea a căuta parfumul fugar de pe ființa ei.

Trenul plecase.

După câteva minute. Urania se înclină ușor către tânăr:

- știi că nu se poate.

- știu.

Ea se dete la o parte.

- De unde știi?

- Imi închipuiesc.

- Ce anume?

- Atât: că nu se poate.

Ea zâmbi și-i apucă mâna; apoi se întoarse către el:

- Ești bizar, vii ca o vijelie, pleci ca ea; nu știi nici unde mergi, nici pentru ce mergi...

- Cel mai încântător lucru.

- Dar mergi fără preget, - sigur cu toate astea că la capătul drumului eu îți voi spune: nu se poate.

- Da.

Ea îl privia cu toată încordarea și pe cât putea să pătrundă în ochii lui prin lumina slabă a vagonului. În zgomotul trenului, voi să ridice vocea, dar se sfii de a vorbi tare; de aceea se lipi cu totul de el:

- Nu to pot înțelege. Ce vrei dela mine și dela noi toate? Vrei să fim toate ale dumitale? Probabil că da. Cu toate astea s-ar zice că nu ești îndestulat, fiindcă pari a căuta un lucru pe care nu-l găsești niciodată. Dar a căuta, în amor, altceva decât amor, mi-se pare o nebunie. Amorul este poezie, este farmec, este muzică. Eu, dacă te-aș iubi, m-aș teme că toată lumea ar pricepe.

- De ce?

- Pentru că s-ar ceti pe obrazul meu bucuria imensă a sufletului.

- și ce ar fi?

- Ar râde lumea de mine. Dar puțin mi-ar păsa. Dacă nu aș vrea să știe lumea, ar fi pentru ca bătăile inimii mele sunt secretul meu. Fiecare din noi are un colț al sufletului în care nu admite să pătrundă nimeni: acolo se ascunde personalitatea rănita...

Trenul intra într-o stație. Urania îți coborî valul pe obraz, jenată oarecum de lumina puternică a felinarelor și de liniște. De îndată ce trenul se puse din nou în mișcare, el se apropiă iarăși de dânsa, îi ridică vălul de pe ochi, și rămase lângă ea.

- Ai un nume de muză. Așa se și cuvine. Dar ar fi fost mai potrivit să te numești Clio sau Erato. Mi-se pare că între aceste doo cuvinte stă și numele parfumului d-tale.

Ea râse cu plăcere.

- Ești foarte curios. Ce găsești atâta de interesant în parfumul meu?

- Nu știu. Poate poezia personalității... îmi dai voie?

și fără a aștepta răspunsul, îi lăsă vălul pe ochi, la loc, și se dete la o parte. Peste o secundă intră conductorul, pentru controlul biletelor. După ce ieși, dânsa îl întreba, râzând:

- Acum pot să-l ridic?

- Acuma și oricând.

- Oare ai fi gelos...

- Nu cred.

- Unde mergi?

- La Crivina.

- Nu se poate.

- De ce?

- Pentrucă nu se poate. N-ai nici unde sa dormi, nici unde să mănânci.

- La d-ta.

- știi bine că nu se poate. șezi lângă mine.

Tânărul veni lângă dânsa.

- Spune-mi drept pe cine căutai la gară.

- Îți spun foarte drept: pe d-ta.

- Nu se poate.

- Acest continuu nu se poate dovedește că ești înșelată și nenorocită.

Urania rămase încremenită. El se uită la dânsa, mirat și trist de a fi forțat o mărturisire. Îi fu milă de ea.

- Te rog să mă crezi. Am fost la d-ta acasă pentru a-ți face o rugăminte. Când mi-a spus feciorul că ai plecat, mi s-a părut că a plecat tot orașul, și am alergat la gară fără să știu ce fac. Sunt însă gata să te ascult: vrei să mă întorc înnapoi sau să mă duc înnainte?

Tânăra femeie se retrăsese în colțul cel mai întunecos al compartimentului.

- Nu ai nimic cu d-ta, zise ea încet.

- Nu.

- Trenul acesta merge în Moldova. El se oprește la Ploești, iar peste doo ore vine trenul de Predeal.

- Care trece pe la Sinaia.

Ea zâmbia în manșon.

- Unde sper să viu mâine, tot la ora asta, pentru a schimba aerul, după cum mi-a prescris medicul. Dacă mă lăsai să vorbesc dela început, și nu-mi răscoleai sufletul cu parfumul, cu Clio și Erato, era să-ți spun că ți-e frig și să-ți ofer tartanul meu, pe care te rog să-l iai fără vorbă.

- E cam puțintel la întindere.

- E mai mult decât nimic. Acum te rog să dormi în colțul d-tale, fiindcă eu am ajuns. Visuri plăcute.

Apoi întprcându-se repede:

- Cu ce trăsură ai venit la gară?

- Cu o birje.

- I-ai dat drumul?

Căpitanul se atinse cu mâna de frunte:

- Ai dreptate!

Ea zâmbi, uitându-se la dânsul, cu ochii pe jumătate închiși, îngrijorată, dar cu sufletul plin de lumină. Într-o clipă înțelesese avântul puternic ce-l mâna pe tânăr către dânsa și-i fu recunoscătoare.

X.

Anna Villara nu se înțelegea cu Generalul. Ea, arendase o moție, pe care el voia s-o caute singur, și, după spusa tuturora, o arendase prea ieftin. Generalul cetia Independența și, printre rânduri, își vărsa focul pe nevastă.

- Vai de românul pe care-l duce femeea de nas!

- Așa gândesc!

El cetia încet.

- S-a făcut și ăsta om mare!...

Ea, care se simția vinovată, vrea să aibă dreptate:

- In ce to duc de nas?

- In toate... O interpelare în cameră poate s-o facă orice caraghios. Asta e băiatul unui sergent-major dela mine.

- Ei, și?! Fiul unui sergent-major nu poate să devie om cum se cade?

Generalul zbârci din nas, par-că i-ar fi mirosit rău:

- In prima generație sunt toți niște pehlivani.

- Vorbă să fie.

- Așa cum îți spun eu. Onorabilul său părinte da bani cu camătă la băieți, iar ilustrul său fiu interpeleală pe Ministru asupra furniturii ovăzului în armată.

- Poate să aibă dreptate...

- țară de ariviști, în care puțini oameni cum se cade stau la o parte, iar îndrăzneții, ignoranții și pehlivanii sunt în frunte.

- Ești exagerat. Așa-i peste tot. - Dar să nu schimbăm vorba: în ce te duc de nas?

El părea cufundat în citirea ziarului. Deodată se puse să cânte, fals și fără a-și ridica ochii din gazetă.

- Connais-tu le pays ou fleurit la crapule...

Anna își mușca buzele, ca să nu râză. El tăcu un moment; apoi, cufundat în citire, o întrebă:

- In ce mă duci de nas? In toate, soro. La moșii, la vizite, în politică, în lume. Dumneata crezi că ești Stana lui Ion. Ei, nu-i adevărat! Eu sunt Ion al Stanei.

Vorbia așa de firesc și de simplu și părea a nu voi să-i mai repete greșeala cu arendarea moșii, încât ei i se făcu milă. Rămase cu capul pe mână, uitându-se lung la fața de masă și din când în când aruncându-și ochii la el. I se păru cam îmbătrânit. Cine știe! Oricât era de ușurel, poate că nici el nu era fericit... Iși aduse aminte de Berta, care-l înșela, desigur, și apoi de Comăneșteanu. Deodată inima i se bătu așa de tare, încât își duse mâna la piept.

Tocmai intra feciorul cu cafeaua și cu o scrisoare dela Porția.

- Așteaptă răspuns?

- Da.

Anna deschise scrisoarea repede, o citi și rămase pe gânduri. Generalul nu văzuse nimic. Ea se uită la dânsul, cu o expresie atât de încordată, încât sili par-că să vorbească:

- Ce este?

- Porția scrie.

- Ce spune?

- Intreabă de bărbatu-său, care n-a venit la masă până acum.

Ochii Annei scânteiau. Era încredințată că în momentul acela, Comăneșteanu petrecea la Berta. Bărbatu-său i se păru acum mărginit..

Generalul dete din mână, fără grije:

- Ce-are a face!... O fi rămas, omul, la vre-o partidă mai serioasă, la club.

Pe când Anna se pusese să scrie, intră feciorul din nou, cu altă scrisoare, tot dela Porția, prin care spunea că în ultimul moment primise o telegramă dela bărbatu-său, din Ploești, unde se găsia în interes de serviciu.

Anna dete din cap:

- In interes de serviciu!... Trebue să fie cineva prost ca luna știrbă, ca să creadă asemenea născociri. Auzi interes de serviciu!...

Feciorul aștepta.

- Nu este răspuns! strigă Anna.

Se primbla de colo până colo, frângându-și mânile, scoțându-și inelele și punându-le la loc, mototolind batista.

- Porția asta e o nesimțitoare! Cum să poate să nu înțeleagă ea că o înșeală; că acum, în momentul ăsta, el e la masă cu Berta, la Ploești!...

Căzu pe un fotoliu și urmă să privească țintă înnaintea ochilor, par-că, în adevăr, ar fi văzut pe Căpitan față în față cu Berta, zâmbindu-și unul altuia. Se auzia Generalul tușind din sala de mâncare. Ea făcu o mișcare, par-că să se ducă spre el, să-l întrebe, să-i ceară socoteală de modul cum își chivernisia amanta. Un surâs amar îi flutură pe buze. Rămase unde se afla, mută. Iși răsturnă capul pe spatele fotoliului și se zări, ca în vis, într-o oglindă. Mișcarea ei proprie îi aminti de gâtul Bertei, alb și moale, pe care, probabil, Căpitanul îl cunoștea în toate mlădierile lui. La ideia asta, nu mai putu răbda. Sări de pe scaun, hotărîtă să se ducă la Berta, și, de va fi fost nevoie, chiar la Ploești. Trecând pe lângă oglindă, se opri. Iși răsturnă capul din nou, ca să-și vadă gâtul, și deodată îi răsări în minte noaptea fantastică dela Stănești, când Natalia Canta, geloasă că și dânsa acum, o picase cu ceară și o deșteptase din somn. Rămase cu mâna la gât. Geloasă! Va să zică era geloasă!... Se uită în oglindă și se recunoscu. Îi fu par-că rușine de liniile severe ale propriei sale imagini. Este ceva mai degradator decât gelozia?!

Un simțimânt de demnitate rănită, îi dete o putere extraordinară. I se păru deodată că nu se mai interesează de Căpitan, că Berta îi este indiferentă, ca viața nu o doare. Pierdută în contemplația spațiului din oglindă, alunecă pe el până departe, la Stănești, unde vedea linia plopilor de pe apă. Era acolo liniște, primăvară, marginile lucrurilor de o suavitate încântătoare, iar ea, în mijlocul farmecului naturii, fată tânără. Se înțelegea atât de bine! Îi era milă de ea, așa cum era acum, cu sufletul plin de necazuri.

Se întoarse, și ochii îi căzură pe un portret. Se uită la el de departe, apoi făcu un pas către masă: era portretul Căpitanului. Anna păru că se gândește la ceva. Privia lung, dincolo de carton. Îl vedea într-o lume ideală, corectat, după fantazia ei, de toate năzuințele către alte femei, și oarecum întărit în singura năzuință către ea. Îi veni un moment să zâmbească. O nemărginită libertate sufletească îngăduia făurirea a tot felul de hipoteze: cum ar fi fost oare, Căpitanul, dacă n-ar fi alergat după prea multe femei? Cine știe?! Îi răsări deodată în minte ascensorul cu care se lăsase, acum în urmă, într-o salină: groaza și farmecul prăpastii, bolta imensă în care plutia, fantasmagoria luminelor. Sufletele noastre sunt insondabile. Berta era prăpastia; era aproape o necesitate ideală, care nu devenia suferință decât în expresia ei fizică. In adevăr, când i se înfiripau, în minte, brațele, gâtul, sânul Bertei, dânsa, Anna, își pierdea liniștea. Va să zică gelozia era, în esența ei, animalitate. Dar Amorul?... Anna se gândia cu o tresărire fermecătoare la iubirea ei. Nu era animalitate. Era ceva unic, profund și personal; o vibrare armonică a individualității, care ajunge câteodată să stea de sine, fără legătură cu lumea din afară și deci cu omul iubit.

Astfel, bătută de vânturi, plină de contraziceri, hotărî să se ducă la Berta. Desigur, ea era la Ploești, cu dânsul...

Se îmbrăcă în pripă, mulțumită că luase o hotărîre.

Când ajunse la Berta, găsi casa luminată. Nimic neobișnuit nu apăru ochilor Annei. O slugă discretă îi deschise ușa, iar Anna se găsi deodată față în față cu Berta, care cetia liniștită, întinsă într-un fotoliu.

Cum văzu pe Anna, Berta sări de pe scaun, îi ieși înnainte, îi sărută mâna, cu o reverență grămădită în fuste, plină de grație și de smerenie.

- Vă rog, doamnă, îmi faceți prea mare onoare...

O duse la o canapea, o așeză în colț, punându-i perne la spate, scăunaș sub picioare.

- Trebuia să mă chemați. Aș fi fost fericită să alerg la ordinul d-voastre.

- Vă temeți să nu vină bărbatu-meu?

Berta rămase locului. O clipă se uită în ochii Annei, înfricoșată. Ea îi luase și bărbatul și amantul, dar îi era dragă Anna, cu simțimântul mizeriei noastre omenești, când facem rău fără a fi răi.

- In adevăr, d-l General vine câteodată la mine - dar nu seara... Un gând bun de protecție și de milă pentru fiica fostului său șef de muzică...

Berta se făcuse mică. Glasul ei tremura. O clipă se simți, față cu Anna, cea din urmă dintre femei, și îi veni să-i cadă în genunchi și să-i ceară iertare.

Anna părea că înțelege ceva, simția că ființa aceea suferă, și nu știa cum să-și ia vorba înnapoi.

Se sculă, o lo de mână și o puse să șeadă lângă dânsa, pe canapea.

- Vă rog... Am venit pentru biletele de concert... Vreau să avem o lume nebună... Am să pun în picioare tot orașul... Vă rog...

Berta sta pe marginea canapelei, cu mânile adunate în poală. Picături mari de lacrimi i se înnodau în coada ochilor.

Anna îi lo o mână:

- Te rog... Nu am voit să te rănesc.. și nu sș avea nici un drept...

Berta da din cap, cu înțeles că nu a rănit-o.

Anna îi ținea mâna în mânile ei. O jenă nespusă plutia peste întreaga situație.

- Te rog, domnișoară...

- Vă cer iertare, doamnă, de scena asta. Vă asigur, însă, că e peste puterile mele de a trăi mai departe o asemenea viață...

- Ce are viața?

Berta își șterse ochii.

- Viața cred că nu are nimic rău, dacă este trăită cum se cuvine. Dar viața mea este insuportabilă. M-am gândit de atâtea ori să vin la d-voastră, să vă cad în genunchi, să vă cer iertare de răul ce vi-l fac, și să vă rog să mă ajutați să ies din infamie... Mi-a fost frică de ridicol. Acuma, însă, nu mai pot!...

Berta izbucni în plâns. Tot corpul i se cutremura de violență și durere. Căzu grămadă la picioarele Annei, sărutându-i genunchii.

- Nu merit să veniți la mine... Aici e casa infamiei... V-am înșelat: d-l General este amantul meu. Nu mai pot!

Anna se lupta s-o ridice de jos, mișcată ea însăți nedomirită și tristă. Berta îi luase o mână, pe care i-o sărută cu pasiune:

- Vă rog să-mi lăsați mâna asta, care e curată, să mi-o lăsați s-o sărut, că poate să mă purifice...

Anna se uita la ea, lung, dând din cap:

- Crezi că e așa de curată?...

- Vă rog, doamnă, eu știu ce spun. Mâna asta e curată. Sufletul, care o face câteodată să tremure, e limpede. Poate că nici el nu e în totdeauna fericit, fiindcă sunt în lume ființe ca mine...

Anna dete din cap, cu exasperarea celei mai adânci convingeri: dacă nu va fi fost Berta, erau alte femei. Amândoo se gândeau la Comăneșteanu, fără să-i rostească numele.

Berta ridică ochii către Anna:

- D-voastră nu cunoașteți setea de onoare, dorința aprigă de a simți respectul altora!... Nu pricepeți poate dorul de naivitate, aspirația către idilele vieții, către acele stări sufletești pasive, ale ferneilor ce muncesc!... Acele minunate lucruri, la cari eu nu pot să ajung niciodată!..

Tăcură un moment amândoo. Anna se simția mișcată, nedomirită, căutând par-că o explicație acceptabilă acelei situații. Ea zise încet, ca pentru sine:

- Ciudate lucruri.

Berta dete trist din cap:

- Adevărat, doamnă. Vă par poate și acum comediantă...

Anna încercă să protesteze.

- Vă rog!... ar fi fost firesc să mă supăr când ați pomenit de d-l General: sunt în casă la mine... Cu toate astea, sunt atât de sătulă de a mulța, învât prefer să mă umilesc. Am înșelat pururea, și nu vreau să mai înșel!

Anna se uita în ochii ci, adânc:

- Dumneta iubești pe cineva, zise ea cu voce stinsă.

Berta își plecă fruntea pe genunchii Annei.

- Credeam că a fost numai un capriciu trecător...

Glasul Annei, rostind acele cuvinte, era atât de straniu, corpul întreg i se mișca de un fior așa de perceptibil, încât Berta o strânse în brațe, dorind par-că s-o apere de nefericire, care, pentru toată lumea, plutește în aer. Berta ridică ochii, cu încetul, către Anna. I se luminase chipul:

- A fost un capriciu... A fost o greșeala.., Dacă, cel puțin l-aș fi iubit!... Dar n-am avut nici scuza asta...

Pe când Berta vorbia, Anna se uita la un tablou de pe perete. Un zâmbet flutura pe buzele sale, enigmatic.

- și ce as putea să fac eu?...

Berta zâmbi și înnălță din umeri:

- Nimic. Ceea ce mi-ar trebui, nu puteți să-mi dați...

- Va să zică n-a fost numai un capriciu?!... rosti Anna repede.

- Nu vream să zic asta, doamnă. Ceea ce mi-ar trebui mie, ar fi să reîncep viața dela început.

- Scoală-te, te rog, și să vorbim.

Berta se așeză lângă dânsa:

- Aveți oare darul acesta?

Anna înclină capul:

- Dacă l-aș avea, l-aș începe cu mine.

- Nu văd pentru ce. Viața d-voastră e curată ca o floare. A mea ar trebui reîncepută... și m-am gândit serios s-o reîncep: m-am gândit să plec în America. Dar ce știu eu să fac, decât să dau concerte... mediocre?

Anna voi să protesteze.

- Vă rog, doamnă. știu foarte bine câte parale îmi face arta. Am oarecare putere emoționantă în timbru, dar vocea e puțină. In toate cazurile, a trăi din concerte, însemnează a duce mai departe viața de astăzi...

- Foarte interesantă.

Berta se uită la dânsa lung:

- Găsiți?

Anna pricepu, în fugă, că vrea s-o trimeată în America. Se înroși și zise repede:

- Ca artă, e interesantă; altfel, firește, nu e tocmai de invidiat.

- Eu aș vrea, doamnă, să mă ajutați a eși din pâcla în care trăesc astăzi. M-am gândit să mă duc la o mânăstire...

Anna zâmbi ușor. Berta adăogă:

- Vreți să ziceți „motanul călugărit”.

Zâmbiră amândoo, cu nevoia de a se înșela a oamenilor ce văd primejdia.

- Deaceea m-am și oprit, adăogă Berta, cu toate că viața monahală nu m-ar speria... și atunci m-am gândit la o jumătate de măsură, care să-mi permită a rămânea în lume și totodată să mă ajute a mă purifica: suroră de caritate.

- Ne-ar trebui un răsboi.

- In timp de pace.

Anna se uita la dânsa, zâmbind.

- Va să zică biletele de concert...

- Așa este: sunt unele vândute.

Părură a se gândi amândoo. Berta era fără voință, cam tristă, ca oricine și-a destăinuit sufletul, poate de geaba.

Anna se sculă. Păre preocupată.

- Firește, zise ea. Nu se poate trece atât de repede dela o stare la alta... Să renunțăm la concert. După aceea vom examina situația din nou. Imi dai voie să mai viu?

Berta îi lo mâna cu precipitare.

- Cu cea mai vie recunoștință. Dacă mi-ați permite să vă iubesc puțin, aș crede că încep să fiu mai bună.

Anna râdea.

- Prietena Generalului...

- Să rămân?

- Nu zic asta: prietena Generalului este și prietena mea.

Berta îi sărută mâna și o duse până la trăsură. Apoi se întoarse în casă zâmbind.

I se păru Anna încântătoare, fină, caldă, cu un farmec fizic, pe care ea, ca femeie, îl înțelegea cum poate nu-l înțelegea Comăneșteanu. La gândul acestuia se opri locului, se uită înnaintea ochilor și zise încet:

- Îl iubește, săraca, și e geloasă.

XI.

Ieșind dela Berta, Anna merse la Elena. Pe drum, se simți cuprinsă de frig și oarecum slăbită în resorturile ei sufletești: Berta o dezarmase cu totul.

Elena se pregătia să se culce. Primi numaidecât pe soră-sa, care o sărută din fugă, fără s-o vadă, așezându-se apoi într-un fotoliu, în fața sobei.

- De unde vii, dragă, așa de târziu?

- Dela rivala mea.

- Ai fost la Urania?

- Am fost la Berta.

Elena își desfăcea părul, încet, domol, cu acel simțimânt bizar, de înjosire și desnădejde, ce-l dau semnele aparente ale bătrâneții. Soră-sa o interesa foarte mult, dar gândurile ei alergau pe departe, după lucruri nelegate între ele, cari, totuș, se adunau într-un punct ascuns al conștiinței, unde se adăpostia personalitatea. Fusese totdeauna copărtașe la simțirile altora, pe calea destăinuirilor. Avea o haină largă pe care o oferia prieteneler sale:

- Viens pleurer dans mon gilet.

și, cum femeile sunt în general trudite de gândul suferinței și al tainelor, mai toate se destăinuiau ei, cu speranța înșelătoare de a găsi mângâiere și cu încredințarea sigură de a se mări pe sine, povestind întâmplările vreunui biet amor. Căci așa e de vast egoismul omenesc, încât toate neajunsurile noastre personale devin calamități publice.

Anna zări pe soră-sa într-o oglindă, cum își învârtia buclele albe în mână. Zădărnicia întipărită pe chipul surorii sale o isbi atât de puternic, încât fu mișcată ca de o descoperire dureroasă. Se sculă ușor din fotoliu și veni lângă dânsa. O sărută pe umeri, cu insinuarea caldă a unei mame.

Elena tresări, surprinsă par-că într-o pornire sufletească criminală.

- Imbătrânesc, zise ea, dând din cap.

- Imbătrânim toate, dragă. Tu mai puțin decât noi.

- Crezi?

- Sunt sigură.

- Am albit de tot.

- Nu face nimic: un farmec mai mutt.

Elena zâmbi. Anna îi mângâiă părul, căutând locul de a-i risipi tristețea adâncă ce-i sta pe chip.

- Cu atât mai mult pari tânără, dragă Eleno, cu cât te preocupi mai puțin de tinerețe.

- Ceea ce însemnează?

- Că dacă n-ai nici un cuvânt de a voi să rămâi tânără, nu pari niciodată bătrână.

- Eu am o mie de cuvinte pentru a voi să rămân tânără.

- Firește, ca toată lumea.

- Mai mult decât toată lumea.

- Da. Insă nu te compară nimeni cu femei mai tinere.

- De unde știi?

- știu eu. Tu ești Elena noastră, suavitatea, blândețea și iertarea. Cine zice „Tanți” zice tinerețea veșnică.

- Așa îmi zice Comăneșteanu. A propos: ce încurcături mai aveți?

Anna dete din cap.

- Viu dela Berta.

Se opri, și, dusă pe gânduri:

- M-ai întrebat par-că dacă viu dela Urania. De ce?

- Ca să zic ceva.

- Viu dela Berta. Trudă și la dânsa.

- De ce?

- Ai crede că femeile ușoare au mai puține necazuri decât femeile cinstite.

- și nu e așa?

- Femeile ușoare doresc să devină femei cinstite.

- și vice-versa, zise Elena încet.

- Serios?!

- La ce servește cinstea?... Să-ți scoată păr alb crețituri pe obraz și nume bun.

Anna se uită la ea. Elena se grăbi să adaoge:

- și ce căutai la Berta?

- M-am dus să constat dacă e plecată la Ploești cu... el.

- Cu Generalul?

Anna înnălță din umeri enervată:

- Mult mă interesează Generalul!

- Cu Alexandru?

- Se înțelege.

- și nu era plecată?

- Nu.

- Era acasă, singură?

- Da.

- Săraca!... E prinsă și ea.

- De unde știi?

- Stă acasă singură; vrea să devie cinstită... E grav. Femeile astea nu prea stau singure... și el undei?

- La Ploești.

- De unde știi?

- Mi-a scris Porția că i-a telegrafiat de acolo. Să-ți spun drept: bună fată, dar proastă!

Elena se uită la dânsa cum își frângea mânile, umblând de colo până colo, ca o fiară în cușcă.

- Tot ce-i spune, e sfânt. Dacă vrea să vină la masă, vine. Dacă pleacă la Ploești, e bun plecat. Da de ce? Cu cine? Când? Nimic.

- Telegrama e din Ploești, dar omul e numai la Crivina.

- La Urania! strigă Anna.

- Desigur. Avea o însărcinare.

- Dela cine?

- Dela Natalia Canta.

Anna se uita cu ochi mari la soră-sa, par-că n-ar fi priceput-o bine. Tot sângele îi fugise din obraz, arcul sprincenii i se încordase. Apucă pe Elena de mână.

- Ce-i de făcut?

Soră-sa o privia cu milă. Par-că o ușoară nuanță de dispreț se amesteca în simțimântul ei pentru Anna, care, într-o clipă, uitase tot, cuprinsă de nebunia ei: gelozia.

- Ce-i de mult, Eleno?

- știu eu!..

Anna își dusese un pumn la gură și își ridicase tunerii, gata să se arunce pe cineva.

- La Crivina!!.. exclamă ea.

Stația drumului de fier, pașnică, devenia o grozăvie.

- Auzi să se ducă la Crivina!!

- Da, e foarte primejdios să se ducă un om singur la Crivina.

Ințelesul ironic al cuvintelor Elenei exasperă pe Anna.

- Omul nu e singur, zise ea, apăsat. Iar omul acesta e un infam, și femeia o curcă murată.

Elena își mușcă buzele.

- Comparația nu e fericită. Urania seamănă mai mult cu o presură.

- Un porumb guțan, dacă vrei cu orce preț să rămâi în ornitologie.

- Eu nu vreau nimic. Tu vrei ceva și nu știi ce.

Anna se gândia, gândurile îi umblau în același drum, jar imaginele, clarificate de pasiune, deveneau puternice și evidente.

- Sigur. Sunt amândoi la dânsa.

- Dar dacă or fi la moșia cealaltă?

- E prea departe.

Elena se uită fix la Anna.

- Pune pe Porția să-i telegrafieze.

- Ai dreptate.

- Sau telegrafiază-i tu.

- Mai bine.

Nehotărîte amândoo, se gândeau.

- Dar dacă o fi rămas la Ploești?.. zise Elena, preocupată.

- Se poate foarte bine.

- Or poate la Sinaia?..

- și asta se poate.

- Dacă totul se poate, nu-i nimic sigur.

- Atunci de unde știi c-au plecat?

- Imi închipuesc. Timoleon Vucos e amicul Ministrului de Finanțe, iar Urania este soția lui Timoleon. S-a dus s-o roage pe dânsa, pentru iertarea amenzilor. Ea tocmai plecase la gară, singură. Intr-o săritură, el a fost după dânsa, la gară. Iți închipuești ce foc ardea în el, în ochii aceia ca diamantele albastre...

- E o nenorocire! zise Anna, desnădăjduită.

- Sau o fericire.

- O nenorocire! O mizerie înjositoare! Ajungi să urăști tot, și chiar pe el.

Tăcu un moment, disperată. Apoi păru a găsi firul logicei lucrurilor.

- Despre ce amenzi e vorba?

- Nu ți-am spus. E vorba de niște amenzi dela Ministerul de Finanțe, pe care Natalia Cantă ar vrea să le reducă, în folosul unor lucrățori ai săi.

- Natalia Cantă!...

- Da.

Anna se uita înnaintea ochilor: ce surprinzătoare e viața câte odată! Natalia Cantă!.. Ii trecu pe fundul sufletului, ca într-o apă adâncă, urma unui nour de amintire tristă: trudise pe Natalia Cantă, cu mulți ani în urmă, atunci când Mihai Comăneșteanu părăsia pe Natalia, pentru dânsa; iar acum, ea, Anna, era părăsită de nepotul eroului, pentru alta!... și cum, în nenorocire, oamenii doresc să se găsească pe sine curați, pentru a putea să strige împotriva soartei, Anna se simți umilită. De aceea, spre marea ei mirare, Elena o văzu că pleacă fruntea cu smerenie către pământ.

- Câteodată nu mai înțelegi nimic din rostul vieții, zise Anna. Dacă trăești cuminte, ți se pare că trăești degeaba; dacă nu trăești cuminte, suferi. Așa că, e mai bine să nu trăești.

- Peste dela philosophie!...

Anna șezuse pe un scaun, cu brațele pe genunchi, cu capul plecat jos și ascuns în mâni. Soră-sa o atinse pe umăr:

- Poate tot e mai bine să trăești cuminte.

Ea sări ca o panteră.

- Da ce? eu nu trăesc cuminte!?..

Elena mișcă ușor din cap. Anna izbucni:

- Eu nu trăesc cuminte?

- Ba da.

- Fiindcă iubesc pe un om care nu e bărbatul meu?..

Elena, iritată, răspunse neted:

- Firește.

Anna se uită lung la dânsa.

- Presupune că ar fi bărbatul meu legitim. Aș suferi oare mai puțin, când m-ar înșela, ca acum?

- Ai suferi poate mai mult, fiindcă ai fi rănită și în amorul propriu.

- Atunci?

- Da. Dar el te-ar înșela mai puțin, sau nu te-ar înșela deloc.

Anna bufni de râs, într-aiuri:

- Așa gândesc!!.. Privește la Porția.

Elena se uită la dânsa, cu o expresie acută de ironie și de milă. Dete din cap și tăcu.

- Nu-i așa?

- Nu.

Anna ridică ochii, mirată:

- Găsești că nu-i așa?

- Găsesc că nu-i așa. Numai, e foarte greu de vorbit cu tine, fiindcă dacă ți-ași dovedi că el iubește pe nevastă-sa, deși o înșeală, tu ai suferi și mai mult...

Anna plecă ochii din nou. Tăcură amândoo. După câteva minute, sora mai mică își întoarse privirile către sora mai mare, cu atâta expresie de durere, încât păru a o birui:

- Spune, Eleno: crezi, în adevăr, că iubește pe nevastă-sa?..

- Nu știu, dragă...

- Atunci cum de o înșală?

- Poate că nu o înșală.

- Nu o înșală!?

In ochii Annei străluci o rază vicleană și trecătoare ca un fulger de secetă. Ea zise încet, convinsă dar disperată:

- O înșală.

- Se poate.

- Atunci?

- Ar trebui să hotărîm care este înțelesul vorbei a înșela în amor.

- A nu se ține de cuvânt; a spune una, și a face alta; a jura, și a fi sperjur; a minți; a umbla cu încurcături; a face pe toată lumea să sufere...

- Amesteci prea multe la un loc. Să le lom pe rând: când nu s-a ținut de cuvânt?

- In toate zilele, în toate ceasurile și în toate minutele vieții lui.

- Cam mult, zise Elena domol. Dar să vedem mai de aproape.

- N-ai ce să vezi. Iese dela mine și se duce la nevasta Colonelului; iese dela omida aceea și se duce la amica mea Berta; pleacă dela Berta și aleargă după muza astronomiei; se întoarce dela Urania la Natalia Cantă... Toate stările sociale, toate vârstele... E o plăcere!...

- Uiți pe nevastă-sa, zise Elena râzând.

- Pe ea și pe altele.

- Da? și pe altele?

Anna înălță din umeri. Elena urmă:

- Foarte bine.

- Adică foarte rău.

- Rău. Cu toate astea m-aș mira să-ți fi făgăduit vreodată „credină până la mormânt”. Sau și dacă ți-ar fi făgăduit, în amor și în vis nu se ține seamă.

- Frumoasă morală!

Elena se uită la soră-sa cu coada ochilor:

- De, drașă, morala mea este îngăduitoare. A ta e mai severă.

- Eu sunt o biată ființă trudită, Eleno. Nu mai am odihnnă, nu mai am demnitate.

Se opri un moment, dusă pe gânduri.

- Dar dacă o fi iubind și pe nevastă-sa!...

- Ar fi o nenorocire... firească.

- Firească!?

- Neapărat. Acolo și-a dat cuvântul, și acolo ar fi vinovat dacă și l-ar călca.

- Dar dacă o fi iubind și pe Urania?

- Nu se poate.

- Ești sigură?

- Sau se poate, cum se poate să muște cineva dintr-o pară și dintr-o piersică în acelaș timp.

- Dintr-o pară mălăiață și dintr-o scorușe.

Elena zâmbi.

- Omul este mâncător de fructe. Tu ce-ai fi?

- O castană, care mă frig pe cărbuni singură... și care mă duc la Porția să aflu ceva. Nu mai pot trăi în nesiguranță asta: O fi la Ploești, o fi la Sinaia?..

și, înnălțând din umeri, ieși.

XII.

Anna lăsă pe Elena nedomirită, și se urcă în trăsură fără a simți frigul. I se așezase acum în suflet credința ca fugarii sunt ascunși la Ploești. Capita la Prahovei devenia Sodoma zilelor noastre, iar Urania o prăpastie. Zgâriă cu unghia pe geamul trăsurii. Îi veni deodată în minte să se ducă la Ploești. Ultimul tren era la 10 și 10, - prin urmare prea târziu!..

Se supără pe Direcția generală a drumurilor de fier; cu toate astea strigă la vizitiu să meargă la gară.

Ajunse în fuga cailor, sări pe peron, dete năvală în gară, și numai când i se spuse că ultimul tren era la 11 și 20, păru a se desmetici. Mirosul de bucate din restaurant, trivialitatea oamenilor nevoiași, platitudinea generală din aer, o întoarseră la realitate. Ce bine e câte-odată că există și realitatea!

Anna se zări din fugă într-o oglindă și i se păru bătrână. Făcu un pas înnapoi: nu era adevărat. Se găsi numai ceva cam semeață, portul sever, ochii cruzi. Oare așa era ea? Se urcă în trăsură, de astă-dată încet, și se strânse într-un colț. Nu era deloc așa. Ea își simția în inimă o comoară de afecțiune, din care să reverse asupra lumii dragoste și iertare. Cum sta ghemuită în frigul din trăsură, i se păru că este o biată ființă mititică, fără putere. O nevoie de a se lipi de cineva îi alerga prin oase. șerpuia, prin nervii femeiei părăsite, durerea universală a existenței, acel răbdător vinovat, care răspunde de toate greșelile și pasiunile noastre.

Ii veni în minte Berta. Cu o luciditate rară, înțelese că și ea iubia pe căpitan. Era oare cu putință? O asemenea femeie, ridicată, prin sinceritatea simțirilor, la cultul adevărului, iubia desigur.

Se strânse și mai mult în colțul cupeului și se gândi la el. De câteori nu se gândia la el! Ce avea omul acela, pentru a prinde atâtea suflete? Anna nu știa anume ce avea.

Trăsura se încurcă între doo birji și un tramvai, așa că rămase câteva minute pe loc. Anna nici nu băgă de seamă. Preocuparea ei de a ști ce avea acel om, pentru a fi iubit de toate femeile, o ținea cu mintea rătăcită în depărtarea gândurilor.

Deodată i se păru că a găsit o explicare: femeile toate, iubeau în el amorul, iar nu omul. Poezia sufletului femeiesc este infinită; este clamida de aur cu care învelesc umerii bărbaților sau ai copiilor. Iar amorul este cea mai deplină formă a poezii.

Ea își aduse aminte că unii filosofi plicticoși pretind că natura este atât de șireată, încât învăluește propagarea speciei în cele mai înșelătoare farmece; că amorul naște poezia, iar nu poezia amorul. Vorbe!

Poezia este frumosul și adevărul; poezia este necesară și este încântătoare; poezia este cea mai înnaltă aspirațiune a sufletelor și este adăpostul celor răniți și a celor sfioși.

Mai cu seamă, credea Anna, este în însușirile femeiei a pricepe lucrul acesta. Femeia caută amorul, fiindcă aspiră către ideal, și natura și-a pus propagarea speciilor în amor, tocmai pentru aceea, adică pentrucă amorul stă în poezie, după cum poezia stă în femeie.

Dar deodată i se iscă în spirit o îndoială: pentru ce toate femeile năzuesc către același om?

Îi răsăriră în minte ochii albaștri ai căpitanului, fruntea cam semeață, zâmbetul, pieptănătura, tunica lui; tunica aceea care părea viue, plină de parfumul personalității celui ce o purta. Un simțimânt brutal, ca de ură și amețeală o coprinse deodată. Ii venia să mușce, să strige, să rupă ceva. Oridecâteori se gândia că o altă femeie poate să se apropie de omul iubit de dânsa, să-i îmbrățișeze, să-i mângâie hainele, să-i vadă și să-i priceapă așa cum îi vedea și îl pricepea ea, - i se făcea negru înnainte ochilor.

- Porția aceea este cu adevărat o nesimțitoare! își rise ea, tare.

și, fără a se gândi mai mult, deschise ușa trăsurii și porunci vizitiului să meargă la Porția.

XIII.

Deși era târziu, Porția nu se culcase.

Sub o lampă, cu abat-jour mare, stau întinse cărți de comptabilitate și vrafuri de hârtii, pline de socoteli.

Tânăra femeie scria.

După un paravan, copilul dormia în patul său cu grații.

O tăcere adâncă umplea odaia. Căldura sobei părea că revarsă pace în toate cele, iar potretele de pe ziduri, așezate sus, în penumbră, se plecau, sfioase către lumea reală..

Anna intră fără a se anunța. La vederea ei, Porția se sculă repede, își ridică ochelarii și se duse într-o întâmpinare amicei sale, încercând s-o oprească la ușă, spre a o trece în salonașul de alături. Anna se opuse. Dela prima ochire, înțelesese deosebirea fundamentală ce era între aerul acelei camere și sufletul ei. Dar poate tocmai de aceea, se simția atrasă către el. Sărută în fuga pe Porția, și, cu felul ei autoritar, ridică abat-jour-ul de pe lampă și se apropia de patul copilului.

Băiatul dormia liniștit, purtând pe chipul său frumusetea nevinovății. Era încântător, prin toate înțelesurile somnului copilăriei cufundat în perne fără sfială, cu toată greutatea rotundă a corpului, cu pacea îngerilor întipărită pe frunte.

Anna se simți pătrunsă de un fior cald, de o dorința neînfrânată de a săruta carnea albă a brațelor copilului. Ceva străin și dulce îi încolți în inimă, simțimântul că era al ei. Intr-o clipă i se desfășură în minte o viață noo, nemărginită de fericire, în care ar fi trăit, strângând la piept candida înfiripare a acestei viețe de copil blond. Un văl de ceață i se sui în ochi, pe când pieptul i se umplea de hâlgâitul lacrămilor.

Porția, care era la spate, urmăria stările ei sufletești și înțelegea tot ce se petrecea într-însa. Când o simți că e gata s-o înnece plânsul, i se făcu milă de ea, se plecă pe umărul ei și se lipi de dânsa.

Anna își șterse ochii și veni încet către masă. Fără înconjur și fără vorbe de prisos, întrebă pe Porția:

- Unde-i?

Porția se așezase pe un scaun. Se uită la Anna lung, își strânse mânile una într-alta, apoi plecă ochii în jos, fără a răspunde.

- Te înșală, zise Anna.

Porția se uită în pământ. Se făcuse galbenă și bătea ușor din gene.

- Fiindcă nu te interesează, să nu mai vorbim.

Porția se sculă:

- Nu mă interesează.

- Nu te interesează faptele bărbatului tău!?

Porția înnălță din umeri, și, cu un surâs de o infinită tristețe:

- Fiindcă știi că mă înșală, de ce nu-i spui să nu mă mai înșele? E păcat să ne trudim unii pe alții, când suntem cu inima curată.

Anna se uita la dânsa, lung, dusă pe gânduri.

- Îl iubești, nu-i așa, îi zise, luând-o de mână.

- Foarte mult, răspunse tânăra femeie.

In cele doo cuvinte ale ei, era mai mult o rugăminte decât o afirmare. Inima Annei se strângea de durere și de milă. Va se zică suntem făcuți pentru a ne chinui? Ne temem unii de alții, suntem geloși de cei mai buni ori mai frumoși, râdem sau umilim, și totuși ne e mila... Contradicție eternă a inimii noastre!

și totuși, truda Annei era covârșitoare. Porția își iubia bărbatul. Firește. Cu toate astea o femeie care își iubește bărbatul cu o atât de oarbă supunere soartei, ascunde o taină mai mare decât amorul conjugal, acel liniștit și pedestru obiceiu de a fi fericit pe dea-ntregul. Porția părea a iubi ca dânsa, cu alte cuvinte a cunoaște fugara năzuință către tipul ideal, erou, poet și stăpân, acel generos produs al forței creatoare, nestatornic prin legea firii sale. și ea și Porția iubeau, și amândoo sperau că cealalta se înșală. Nici una nu se credea mai bună, dar fiecare aștepta mai mult dela soartă. Ceea ce nu se poate.

Față cu tăcuta supunere a Porției, Anna se revoltă:

- Nu te mai înțeleg, Mio.

Porția ridică ochii întrebători.

- Nu înțeleg cum poți răbda atâtea lucruri. Asta nu mai e amor, - e umilință.

- Eu nu știu nimic, zise Porția.

- Fiindcă nu vrei să știi.

- Nici nu vreau, și nici nu e nimic.

- Am înțeles!... Ia întreabă pe soția Colonelului...

- Nu cred.

- Fiindcă nu vrei să crezi.

- Fiindcă nu e nimic.

- Chiar acum, când noi vorbim și ne zbuciumăm aici, dânsul e la Ploești.

- Foarte firesc.

- Cu amanta sa?!

Porția făcu o mișcare în lături:

Ce cuvant urit!..

- Urît sau frumos, e adevărat.

Cealaltă păru a se gândi un moment; apoi cu un desgust rău ascuns, întrebă:

- și cine ar fi... amanta?

- Urania Vucos.

Porția dete din cap lung.

- Nu pot să cred o asemenea faptă din partea sa. Aceea este doamnă adevărată și nu poate săvârși necinstirea casei altora.

Anna ridică din umeri:

- Ești o naivă, care te îmbeți de cuvinte.

- Nu mă îmbăt de nimic, ci numai nu cred în gura lumei.

- Rău faci.

- Socot ca nu. Lumea zice același lucru și de d-voastră. Pot eu crede o asemenea poveste?

Anna își simți obrazul în flacări. Fără să-și dea seamă, ridică glasul într-aiuri:

- Cine spune astfel de infamii?

- Lumea cea proastă. Eu nu cred, fiindcă nu trebue să cred, zise Porția, cu o ușoară tremurare în voce. Ar fi cu putință, ca doamna care m-a luat sub ocrotirea sa, care m-a îngrijit în vremuri grele, care m-a dat după Alexandru, să fi făcut toate astea, ca să-mi ia bărbatul? Nu se poate. Ar fi rușinos și nelegiuit. Nu se poate, nu se poate!... strigă Porția, izbucnind în plâns.

Anna, încremenită, încercă să zică o vorbă de pace:

- Liniștește-te, dragă.

Vocea însă îi sună falș. O muscă greoaie de iarnă i se încurcă în vălul de pe frunte.

- Ai dreptate să nu crezi în ceea ce se zice despre mine, fiindcă pe mine mă cunoști...

- Este drept.

- Cunoști însă pe toată lumea?

- Cunosc pe Alexandru.

Anna dete din cap. Acum nu mai era nici scandalizată, nici încremenită. Atâta vânjoasă credință, atâta naivitate, răsturnau orce plan de apărare sau de atac.

- Ascultă, Mio dragă: tu ești încântătoare, dar lumea cealaltă nu e ca tine. Bărbații sunt mizerabili, toți bărbații.

Porția ridică ochii umezi către dânsa:

- Nu pot crede. Tatăl meu este bărbat... și fiul meu deasemeni.

- Firește. Dar părinții și fiii noștri sunt altceva.

- Nu sunt altceva.

- și cine știe ce a suferit și mama ta!...

- N-a suferit nimic. Tata a poruncit și noi am ascultat. In romanuri, bărbații zic același lucru despre femei: că sunt niște mizerabile, toate.

- și adesea au dreptate și ei, zise Anna, dând trist din cap.

- Nu au dreptate. Femeile ca și bărbații cari au sufletul curat sunt sunt lăsați în pace de scriitorii de romanuri, și deci pe aceia nu-i cunoaștem.

- Îi cunoaștem din viață: sunt puțini.

Porția plecă din cap, fără a mai răspunde. Iși șterse ochii, puse abat-jour-ul la locul lui, pe lampă, și așteptă.

Anna simția că trebue să plece. Se ridică de pe scaun, și, ca să facă un lucru natural, se duse către patul copilului.

Porția tresări. O mișcare instinctivă, de apărare, o îndreptă spre copil. Anna ghici mai mult decât văzu mișcarea. Iși stăpâni revolta lăuntrică, se uită la copil, fără a se apropia prea mult, apoi se întoarse către Porția și o privi din înnaltul trufii sale cu atâta mustrare, încât tânăra femeie o îndemna către patul fiului său, par-că ar fi rugat-o s-o ierte. Atât e de sfioasă virtutea adevărată!

Anna ieși dela Porția.

Frigul deafară o desmetici. Se simți umilită și necăjită. Pentru întâiaș dată se gândi serios să-și scoată din inimă acel amor vinovat, care o chinuia pe ea și chinuia și pe alții.

Dar era oare cu putință?

Inlăuntrul trăsurii i se păru că recunoaște fumul țigării căpitanului, și atâta ajunse ca să-l revadă deodata ca aievea, cu chipiul drept pe frunte, nalt și măreț ca o legendă universală.

XIV.

Era la Sinaia, un după pranz de zi de iarnă.

Vremea era domoală. Ninsese de curând, așa că toate drumurile, toate pârtiile și toate cărările păreau acoperite ca de un strat de puf. Brazii, uriași, deabia țineau pe ramuri greutatea zăpezii, pe dedesubt verzi ca fundul apelor, pe deasupra albi ca spuma lor, cu trunchiul pe o lature tencuit de chiciură, peste care se lipeau fulgii căzuți atunci, iar pe laturea cealaltă scrijiliți de frig. Castelul Peleș răsăria pe colină, ca o sentinelă trufașe, ce se uită în jos. Deasupra, munții, ce se uneau cu cerul.

- Viața noastră e o greșală contino, cum e și natura, zicea Urania, umblând domol.

- Viața noastră e muzică și lumină.

- Natura cere vieții noastre jertfirea celor mai nobile hotărîri. A nu înșela pe nimeni este elementar dar a nu înșela pe aproapele tău este fundamental. și cu toate astea, iată-mă!...

Treceau pe un pod. Pe marginile lui de fier, zăpada, candidă, sta grămădită ca un raft de flori de crin. Urania își îndesă fruntea în stratul moale, lăsându-și imagina în el:

- Iata chipul cel mai mizerabil.

Căpitanul zâmbi, uitându-se la dânsa. Ea ridică ochii spre el:

- E o întâmplare banală: o femeie cum se cade, care greșește și care nu-și mai găsește liniștea dinnainte. Dar nu de asta mă tem...

Ea se opri, așteptând par-că să fie întrebată de ce se temea. El urma să o privească.

- Nu mă întrebi de ce mă tem?

- Nu.

- Pentru ce?

- Pentrucă știu.

- Ce știi?

- De ce te temi.

Se uită ea acuma la dânsul, lung:

- Dacă știi, explică-mi, de ce e atât de aproape amorul de suferință?

- Pentrucă ești făcută greșit.

Ea îl privi pieziș, cu un surâs plin de spirit; apoi, scandându-și cuvintele:

- Eu, sunt făcută greșit!?

El se plecă spre dânsa:

- Ești făcută încântător. La Greci ai fi fost muză, iar la Romani, vestală.

Urania strâmbă ușor din nas:

- Mai bine la Greci.

Îi bufni râsul pe amândoi.

E o infamie, zise tot ea, după o mică pauză. Spiritul și sufletul sunt doo noțiuni fundamental deosebite, - cel puțin în înțelesul de toate zilele. Dar amândooo sunt eu. Cum poate, atunci, spiritul să râdă, iar sufletul să plângă?

- Fiindcă îți plac antitezele.

Ea dete din cap.

- Sunt rănită... crede-mă. Nu-mi plac antitezele, ci am nevoie să înțeleg. In amorul cel mai mare, trebue să fi rămas din fundul vremilor, necesitatea moleculei de a se distruge, după ce s-a reprodus.

Tânărul se uita la ea, cu stăruință. Urania plecă ochii.

- știu ce vrei să zici. E altceva. Eu îți vorbesc de amor, nu de funcțiunea lui brutală. Bărbatul meu... sau soția d-tale... sunt necesități fiziologice.

Cuvintele de „bărbat” și de „soție” îi încremeniră pe amândoi. Ei simțeau că înțelesurile acelea nu reprezentau numai „necesități fiziologice”, ci adevăruri morale, care îi nelinișteau și-i împiedecau de a fi fericiți.

Dar femeia, doritoare de necunoscut, lupta să iasă din pâcla noțiunilor elementare de „bine” și de „rău”, și căuta explicări filozoficești unei stări a sufletului ce o neliniștia. Un gust bizar de moarte, o poftă de distrugere o făceau să tremure.

- Să mergem la deal, zise ea.

și porniră la deal. Osteneala drumului îi împiedeca de a vorbi. Gândurile, însă, gâlgâiau în scopul vieței mai evidente ca oricând. Ea doria să plece, să se ducă undeva, departe. Iși simția în inimă o comoară caldă, și vrea să fugă cu dânsa.

Merseră mereu la deal, până ce ieșiră din drumul bătut. Cărarea ce ducea mai departe, pe Caraiman, era cu desăvârșire acoperită cu zăpadă. Copacii se răreau.

In urma lor, se vedea pădurea, sub haina albă a iernii, cu pete cenușii ici și colo. Câte o roată de fum, din valea Prahovei, se ridica până în pânza depărtării, ca o încrustare de marmură într-o stâncă de sare.

Pe când ei stau, tăcuți, se ivi din deal un grănicer. Deși soldatul era o a treia ființă vie, în pădure, părea așa de singur, ca oarecum mărea singurătatea locului. El trecu, salutând.

Urania se uită către zidul de munte ce li se ridica în cale.

- Aș dori să mergem mai departe.

- Să mergem.

- Crezi că nu e pericol?

- Nu știu. Când vom da de pericol ne vom opri.

- Cunoști drumul?

- Nu-l cunosc.

- Atunci cum vrei să mergem?

El se uită la dânsa.

- Eu nu vreau; d-ta vrei.

- Atât de mult aș dori să mergem mai departe să mă urc mai sus, tot mai sus!... Te temi?

- Mă tem să nu ne rătăcim.

- Rătăciți suntem deja.

- Să ne întoarcem la calea dreaptă.

Dânsa făcu o mișcare din mână:

- Târziu.

- Atunci să mergem înnainte.

In ochii ei străluciră doo adieri de lumină metalică:

- Să mergem înnainte.

Căpitanul se gândi un moment să cheme pe soldat înnapoi, dar se opri: ar fi fost țin martor nefolositor, care le-ar fi ușurat drumul, iar nu sufletul.

Ea porni înnainte, pe marginea unei văi, mergând pe dea-ntregul.

- Te rog, ține urma soldatului, zise Comăneșteanu.

Ea făcu un pas la dreapta, intră în zăpadă până la genunchi, se sculă și căzu. Apoi, lo urma soldatului și merse înnainte tăcută. Drumul se furișa prin crăpăturile muntelui, pe după stânci și copaci, ridicându-se câte odată drept în sus, cu scări nesigure, pe cari se vedea cum alunecase soldatul. Tânăra femeie înnainta cu greu. Din când în când se opria, privia la deal, apoi se întorcea și privia la el pe furiș.

Ajunseră pe un tăpșan, de unde începeau să se vadă culmile altor munți. O desfășurare de coline și de vai, ce se pierdeau în estompa cenușie a zilei de iarnă, dă o uniformitate tristă priveliștei. Zidul din fața lor era enorm.

Urania se așeză jos, în zapadă.

- Ești ostenită, îi zise tânărul.

- Da.

- Atunci odihnește-te un moment și să ne întoarcem.

- Da.

Nu mai avea voință și părea a nu mai avea nici noțiunea sigură a lucrurilor. De sub rochia scurtă eșia piciorul, strâns în ghetre de postav, ce desinau pulpa cu o rară înțelegere de eleganță. Cizmele, groase, o țineau încătușată. De talpa lor, bătută în cuie, se lipise zăpada înghețată.

Urania, palidă, privia în întinderea depărtării.

- Ești cu adevărat ostenită.

- Da. Sunt ostenită și nefericită.

- Cum se poate!?... Nu ziceai în tren că dacă ai putea iubi, te-ai simți ființa cea mai fericită, atât de fericită, încât te-ai teme să nu priceapă lumea întreagă?...

- Da, ziceam

- Iar acum?

- Nu știu...

El o simți, în adevăr, nenorocită, lipsită de nădejde, părăsită și singură, și i se făcu milă de ea. Par-că era o lege comună, pentru toți acești oameni de treabă, să alerge după himere și să se trudească.

Mila căpitanului se prefăcu într-o nevoe de protecție și de mângâiere. Se așeză lângă dânsa, în zăpadă; prinse piciorul subțire, de sub pulpă, și-l așeză pe genunchiu; apoi, cu garda săbiei, se puse să curățe ghiața de pe tălpile cizmelor ei.

- Trebue să ne pregătim de întoarcere: coborîșul va fi mai greu decât suișul... Afară numai dacă nu vrei să ne statornicim într-o peșteră... Domnul și doamna... „schimnici”, cum ai zice, bunăoară, „pianiști”.

El vorbia singur, lucrând. Glumele ușurau par-că povara împrejurărilor. După câteva minute, căldura binefăcătoare a vieții trecu prin toate stofele, filtrându-se, din coapsa ei, în inima lui. Căpitanul se întoarse către dânsa.

Urania se răsturnase cu capul pe spate, cu brațele întinse, albă ca zăpada pe care sta, cu liniile obrazului fixate într-o nemișcare de piatră. Arcul sprâncenii părea a se repeta mai departe, în unda grațioasă a părului, ce cădea de pe tâmple spre umeri.

El se aplecă și o sărută. Un fior trecu prin ramurile nervilor, colorând ușor obrajii. Ea deschise ochii, se uită la el lung; apoi se uită în slava cerului.

- Vrei să mergem? îi zise el încet.

Ea dete din cap.

- Vrei să stăm?

- Da. Vreau să stăm. In marginea cea mai de sus a muntelui crește un molift: sub el, prăpastie; deasupra, neant. Ce pasăre se va urca până la dânsul să-i mângâie ramurile? Din ce nor vor bea rădăcinile lui? Cu toate astea, el ține de inima pietrei și năzuește către lumina: palid și singur, tremură în vânt.

- Ceea ce însemnează, pe românește?

- Că nu ești poet.

El îi ridică tâmplele de pe frunte, cu violență; îi sărută ochii și sprâncenele; o acoperi de nebunia tinereții, până s-o înnăbușe. Urania făcu o sforțare și se ridică pe un cot. Zâmbia, luminată de bucurie:

- Mă strângi de gât!...

- Firește că te strâng de gât.

- și eu ce să fac?

- Să închizi ochii.

- Pentru ce?

- Ca să-i pot săruta.

Ea închise ochii, domol, și urmă a zâmbi ca în vis. Vrea să spună, cu parabola moliftului, că așa era viața ei acum: atârnată de prăpastie și totuș năzuind către lumină. I se păruse că dânsul n-a înțeles-o. Descurajarea blajină a neînțelegerii părea că mărește starea de beatitudine în care plutia sufletul ei. Sărutările ploau. Era o infinită bucurie peste toată întinderea cugetului, peste tot cuprinsul vieței ei nemateriale, o bucurie ce o învăluia de toate părțile, o ridica din forma ei pământească. I se păru deodată că are să leșine, și, în adevăr, simți momentul când pieria. Leșină.

Fu numai o clipă. Când deschise ochii, Căpitanul o privia. Ea se speriă de focul ce ardea în ochii lui. Lo o mână de zăpadă și se frecă pe frunte. Apoi se ridică pe un cot.

- Mi se pare că ți-a fost frică...

- Da.

- Ce-ai fi făcut dacă leșinam de-a binele?

- Te-aș fi dus la otel.

- și altceva nimic?

- Poate ți-aș fi tăiat hainele strimte.

- Haine strimte?!... N-am nimic strâns, nimic falș, nimic fățarnic.

- știu.

- Nu știi în destul. Ca orice om politicos, taci. ți-i frică să vorbești, ca să nu pari falș. Cu toate astea, trebue să vorbești. Eu acasă nu mă mai pot întoarce...

- Ințeleg.

Ea se gândia.

- și totuș, n-am nici un cuvânt să nu ma mai întorc.

- Firește.

- Cum „firește”?

- Adică firesc este și așa și altminteri.

- D-ta ce ai face în locul meu?

- Nu știu.

- Eu știu.

- Foarte bine.

- Iata ce aș face.

Strângându-și rochia împrejur, ea sări de jos, și, într-o clipă, fu pe marginea prăpastiei. Adâncimea spăimântătoare o opri un moment. Un strigăt de groază răsună și o mână puternică o ridică pe sus și o aruncă la cinci pași în urmă.

Totul se petrecu cu repeziciunea fulgerului.

Urania sta căzută grămadă, ca o pasăre împușcată. El se uita la dânsa în tîcere, nedomerit și trist dea nu pricepe nimic din biata viață omenească. Cu un minut mai înnainte o văzuse pierind de fericire, iar acum alergând la moarte. Se uita la ea, încruntat. I se părea un lucru mititel, delicat, spiritual, din care lipsia sufletul robust al doritorilor de a trăi. și, cu toate astea avusese energia de a voi să moară!

La ideia morții, se înduioșa. Se apropia iarăși de dânsa, îi lo mâinile să i le încălzească, și, fiindcă i se părea că e rece toată, se dezbrăcă de manta, o întinse jos și înfășură într-însa corpul, acum ascultător, al tinerei femei.

Cu încetul, Urania își reveni în simțiri. Cu vocea slabă, îl rugă s-o ierte. El ridică din umeri:

- Firește că te iert: dar să nu mai faci asemenea lucruri.

- Nu mai fac. Nu ți-e frig?

El dete din mâini că nu se gândia acum la frig. Ea insistă să ceară iertare:

- Ar trebui să mă ierți, chiar dacă mă disprețuești puțin.

- Nu te disprețuesc și te iert. Doresc însă să știu din ce amestec de contraziceri ești făcută?

- Din slăbiciune și neștiință. E adevărat că iubești pe Anna?

El tresări. Atâta îndrăzneală îl scandaliză:

- Nu răspund la o asemenea întrebare. Poți să umbli?

Ea dete din cap, umilă:

- Nu pot.

- S-apropie noaptea și trebue să plecam.

- Lasă-mă aici.

Cuvintele acelea erau zise cu atâta putere de adevăr, încât tânărul se înfioră. și atunci, fără vorbă, o ridică de jos, o strânse bine în manta, o lo în brațe și porni cu ea.

Drumul, la întoarcere, fu mai greu decât la ducere. Cu toată povara ce purta cu sine, tânărul cobora încet dar sigur. O putere uriașe părea a se fi înfăptuit în el; brațele, piciorul, vederea, căpătaseră siguranță desăvârșită. Nici un pas greșit, nici o mișcare necumpănită.

Când ajunseră jos, Urania apucă din nou drumul prin zăpadă. Mergea tăcută înnaintea lui. Din când în când se întorcea să-l vadă.

De îndată ce cărarea se lărgi, ea îl lo de braț. O dorință neînfrânată de a-l încălzi, de a-l apăra, de a-i face bine îi umplea sufletul. Nu-și închipuise nici odată că un om poate ascunde în mușchii săi eleganți atâta putere, și mai cu seamă în firea sa, oarecum efeminată, atâta bărbăție. Vorbe calde îi veneau pe buze, dar nu ăndrăznia a le spune. Acesta era tipul bărbătesc curat, în care trăia noblețea unei rase superioare, rasă în care mai cu seamă puterea trupească, îndrăzneala și hotărîrea stăpâneau totul. Era și cam ștrengar... Urania își aduse aminte de Anna, și o umbră de tristețe întunecă lumina ei sufletească. Dar își aduse aminte și de Berta, și de nevasta Colonelului, de câte se știau și nu se știau, și atunci păru a găsi o explicare firească acestui nărav bărbătesc, care, într-o oarecare măsură, devenia o sarcină publică, o necesitate și o bucurie națională.

Îi veni să zâmbească. Ridică ochii pe furiș către, el, și-l simți mai mult decât îl văzu, îl simți frumos și tânăr, vinovat dar generos, gata la orice sacrificiu; și atunci, fără să știe ce face, se lipi de brațul lui și sărută tunica. I se părea că postavul acela nu era la fel cu al celorlalte haine omenești. La urma urmei nici nu era la fel. Ii veni în minte fracul lui bărbatu-său, și nu numai că nu regretă nimic din ceea ce se întâmplase acum în urmă, dar încă se simți jenată și umilită de a fi legată, prin cele mai tainice legături ale vieței, de un om vulgar în toată puterea cuvântului, plebeu, pretențios și egoist.

și iarăși ridică ochii către el:

- Imi dai voie să-ți turbur gândurile cu o întrebare?

El zâmbi:

- De ce solemnitatea asta?

- Fiindcă văd că ești preocupat.

- Sunt ostenit.

Ea îi strânse brațul sub al ei:

- Pot să vorbesc?

- Te rog.

- Aș vrea să mă înscriu și eu în societatea doamnelor care vor să te adopteze.

Căpitanul se opri pe loc:

- In care societate?!...

Urania îl sili să înnainteze.

- Nu te încrunta. Elena Milescu mi-a vorbit...

- Elena Milescu a glumit.

- Mi-a vorbit cu atâta foc, încât credeam că suntem în preziua unui răsboiu...

- Ne apropiem de otel.

- Cine este prezidentă?

- Mama Pădurii.

- Ești crud pentru Prințesa Smaranda.

- Nu zic asta.

- Membre suntem noi toate... fiicele Pădurii.

Tăcură cu desăvârșire. Noaptea cădea cu încetul, într-un amurg de Fevruarie, molcom. Brazii mișcau bolta ramurilor tinere, ale căror vârfuri, înfiorate ca de reînviere, se scuturau pe vânt. Venind către oraș, amândoi tinerii se simțeau stângaci și nereali, par-că s-ar fi coborît dintr-un vis.

Cum ajunseră la otel, portarul le spuse că îi căutău doo doamne. Urania încremeni. Cine putea să fie acele doo doamne?

Cât stătu un moment să se gândească, toate prăpăstille îi trecură prin minte.

- Cum se numesc acele doamne? întrebă ea.

- Nu știu. Erau foarte grăbite. Voiau cu orice preț să întâlnească pe d-l căpitan... Atunci, firește, le-am spus că d-l căpitan a plecat la Bușteni...

Cuvântul „firește” îl făcu să zâmbească. Apoi urmă:

- Le-am oferit o trăsură, cu care au plecat și d-lor la Bușteni.

- Dar altă trăsură ai? întrebă Căpitanul.

- Am chiar doo.

- Pentru ce doo?

- Una pentru gară și alta pentru Comarnic.

Urania, îngrozită de apropierea primejdiei, se uita la portar lung, căutând par-că să se bucure și să profite de șiretenia lui. Acesta îi făcu să înțeleagă că nu aveau vreme de pierdut. Căpitanul porni spre Comarnic, iar Urania se urcă să-și iea lucrurile, și porni la gară.

XV.

Eșind dela Porția, Anna veni acasă. Slugile dormiau. Odăile păreau încremenite în atmosfera caldă a sobelor, în care lămpile, pe jumătate stinse, răspândeau o pâclă gălbuie. Singurătatea umplea saloanele și coridoarele.

Anna își scoase blana, ridică lumina dela lampă și chiemă o slugă.

In odaia ei de îmbrăcăminte, femeia din casă lucra. Un vraf de albituri se ridica lângă lampa strălucitoare, mirosind a sulfină. Cum văzu pe stăpână-sa, femeia lăsă lucrul, îi scoase șoșonii, îi lo hainele, o deschiă, umblând cu îndemanare.

- Nu-i nimic pentru mine, Mario?

- Nimic, cuconiță.

Anna se desbrăcă încet. Dusă pe gânduri, vedea în oglindă cum cădeau lucrurile depe dânsa și cum ea, Anna, ieșia, ca un fruct copt, din bumbacul unei cutii exotice.

- N-a venit nimeni în lipsa mea?

- Nimeni cuconiță.

Femeia știa bine cine era acel „nimeni”, și, dacă ar fi fost în puterile ei, i l-ar fi adus pe sus. Dar nu putea.

- Du-te de te culcă, Mario. ți-ai cântat cântecul?

Femeia zâmbi cu supunere. Cântecul ei era cam ca și al stăpânei sale. Se măritase, coptuță, după un băiat tânăr, pe care-l luaseră la armată, și acum, seara, când lucra, repeta aceleași versuri, cu glas molcom:

„Un orologiu su-u-nă

Noaptea jumăta-a-te,

La castel în poa-a-artă

Oare cine bate?...”

și nu bătea nimeni în poartă, iar ea ofta.

Sărută mâna stăpânei, sale, și se duse să se culce.

Anna se gândia la femeia ei, cum s-ar gândi un doctor bolnav la bolnavul lui. Se isprăvi de dezbrăcat, se culcă, ridicându-și capul sus pe perne, ca să poată ceti; lo o carte, încercă să citească, dar peste tot întâlnia cuvintele Porției „nu se poate, nu se poate!”. Porția zisese și mai mult. Oare cum zisese?... „Doamna care m-a luat sub ocrotirea sa, care m-a îngrijit în vremurile grele, care m-a dat după Alexandru, să fi făcut toate astea, ca să-mi ia bărbatul?”. I se suia tot sângele în obraz. Porția îndrăznise să-i spună astfel de cuvinte?!... Indrăznise. Dar ce era mai rău, era lucrul în sine, era faptul că-i luase bărbatul, că o înșelase și o înșela pe fiecare zi și pe fiecare ceas; că Porția avea dreptate să-i spună că „era rușinos nelegiuit” ceea ce făcea ea, Anna.

și așa era. Era rușinos și nelegiuit.

Anna se ridică pe un cot și se uită țintă înnaintea ochilor: trebuia neapărat să-și smulgă din suflet amorul vinovat, care o trudia pe ea și trudia și pe alții. O umilise și o degradase acest amor; o umilia faptul părăsirei și o degrada gelozia.

Se gândi să plece; și, în dorința ei de a fugi de sine, se văzu strângându-și lucrurile și plecând. Se ducea la gară, ieșia pe poartă... Dar, la ideia de a se despărți de locurile unde trăia el, i se strânse inima de atâta putere, încât se înnecă. Aruncă învelitoarea depe piept, răsuflă din adânc; apoi se lăsă iar pe perne și prinse a-și asculta bătăile inimei. Săraca inimă!...

Își plecă ochii către pielița albă a sânului, sub care zvâcnia eroic sângele. Se simția curată! Sângele acela ardea de patimă, dar era generos. Ea știa că nu făcuse nici odată rău nimănui, că nu înșelase pe nimeni, că nu se murdărise, nu avusese amanți, nu mințise. Iubia pe un om. Ea îl iubia înnainte de a-l fi iubit Porția. Dar, apoi, ea, Porția, îl iubia oare cu adevărat?... Iși aduse aminte de felul cum îi vorbise Porția: îl iubia!

Se sculă din pat, se duse la o măsuță, deschise un sertar și se întoarse înnapoi cu o cutie plină de scrisori. Erau tot felul de biletele dela Cămăneșteanu, răspunsuri la invitații, mulțumiri pentru concerte, glume, dar mai cu seama scuze că nu putea veni. Adevărat: el nici odată nu venia destul de des și niciodată nu răspundea la scrisorile ei pasionate.

Invărti din nou biletele lui în mână, se uită lung la literile lor, citi pe unele și sfârși prin a lua creyonul depe masă și a se pune să-i scrie. In trebuința ei absolută de a-i vorbi, pretextul era acum nou: îi spunea că vrea să-l uite.

„Sunt hotărîtă să fug, să mă duc undeva, prin stepe sau prin ghețari, de unde să nu mă mai pot întoarce când slăbiciunea mea sufletească m-ar îndemnă să mă întorc. știu bine că din doo ființe care se iubesc, numai una iubește cu adevărat, și primesc să fiu eu această una. Dar cu o condiție: să nu mă umilesc și să nu mă degradez”.

Îi aducea aminte de câteori avusese ocazie să-l ierte, și-l iertase; cum sperase că, odată însurat, se va liniști; cum avea pe conștiință pe Porția; cum descoperise pe Berta și o tolerase. Din toate, amorul ei propriu ieșise rănit. Iar acum, ultima lui nebunie cu Urania era dovada hotărîtoare, nu numai a unei absențe complecte a simțului moral, dar încă a unei lipse de cavalerism elementar, ce se găsește la toate clasele de oameni, la boieri, la țărani, la Turci și la chafri.

Lipsă de cavalerism elementar i se păru cam tare. Cu toate astea era adevărat! Lăsă creyonul din mână și se plecă pe pernă, închizând ochii.

Firește că eră adevărat! Ce scuză pot avea oamenii care înșală în amor? Nu numai că n-au nici o scuză, dar încă sunt mai vinovați decât cei ce înșală în afaceri, fiindcă la cei dintâi răul nu are îndreptare. Pentru ceilalți, plaie d-argent n-est pas mortelle.

I se păru ciudată zicătoarea plaie d-argent, „rană de bani”... Mintea i se fixă pe cuvântul rană. Lumea întreagă este o rană enormă. O rană...

Simți că adoarme.

Când deschise ochii, Urania îi sta înnainte, ca aievea. Un simțimânt de neliniște cuprinse pe Anna, față de un alt simțimânt, tot al ei, despre Urania, că era placută, elegantă și sinceră. Cum să lupți cu propriile tale convingeri?

In liniștea nopții, firea ei semeață era biruită de judecata nepărtinitoare ce i-o impunea fondul nobil al inimei. Urania, era nevinovată, ca și dânsa; poate că suferea și ea.

Amorul ei era o povară prea mare pentru un suflet curat. De ani întregi, trăia neliniștită, micșorată, turbure. Nu se putea merge mai departe.

Adormi din nou. De îndată însă ce adormi, o luară visurile. Îi visa pe amândoi, pe Comăneșteanu și pe Urania fugiți în lume, rătăcind pe malul mării. Vedea apa cum le sărută urmele pe nisip, iar ea se visa pe sine nenorocită că nu putuse să guste niciodată dintr-un asemenea fel poetic de a trăi. Sau îi regăsia la Crivina, lipiți umăr de umăr, în fuga săniei. Sau la Sinaia. La Sinaia îi vedea, par-că ar fi fost lângă dânșii. Îl vedea pe Comăneșteanu intrând la Urania, apoi lăsând deodetă orice forme la o parte și ridicând în brașe corpul delicat at tinerei femei. Atunci, ea, Anna, se visa că țipă. și țipa în adevăr dar cum se țipă în vis, strânsă de gât, pătrunsă de fiori.

Se deștepta tremurând.

Imprejurul ei, noapte adânca. In gerul de afară se auzia scârțâind pasul vre-unui trecător întârziat. Un gol imens, ca prin văzduhul fără de țărmuri, i se așeza în suflet, și atunci nu mai înțelegea nimic: de ce trăia? unde era amorul? ce simția ea?

Îi era frică...

Se învelia până peste ochi, încercă să se gândească la altceva, până ce o fură somnul din nou. Atunci iar începeau visurile, iar revedea pe Comăneșteanu cu Urania, iar se deștepta tremurâd.

In fine, cu prima lumina a dimineții, adormia deabinele. In depărtarea voinței sale ostenite se așeza hotărîrea că trebue să uite pe Comăneșteanu. Cu ultima licărire a înțelegerii gustă din plăcerea de a adormi, de a dormi adânc, de a uita i a nu mai suferi.

Când se deșteptă, a doua zi, o hotărîre noo se statornicise în gândul ei: plecarea la Sinaia. Trebuia să plece la Sinaia cu orice preț. Ura pe Comăneșteanu, detesta pe Urania. Somnul binefăcător îi dăduse violența dorințelor reale. Vrea să-i întâlnească pe amândoi. Vrea numai atât: să-i întâlnească.

Innainte de a pleca la gară, o idee ciudată îi încolți în minte, care, i se păru cu totul strălucită: de a lua pe Berta cu sine. In unghiurile ascunse ale sufletului, bunul simț protestu împotriva călătoriei la Sinaia. De aceea, trebuința unui tovarăș. Berta o garanta în contra dojenelor lui bărbatu-său; apoi Berta era prinsă și ea, zicea Elena.

La ideea că Berta era prinsă și ea, Anna rămânea locului, cu nesiguranță în suflet și ură împotriva Bertei: Ură, desgust și nesiguranță! La atâta ajunsese.

Cu toate astea, o putere mai presus de puterile sale, o mâna la Sinaia. și la Sinaia nu se putea duce singură, nu îndrăznia, nu știa cum să umble, ce să facă.

La primele cuvinte ale Annei, Berta înțelese tot. Se hotărâ numaidecât să plece, făgăduindu-și să ajute pe toată lumea a ieși din încurcătură.

Drumul fu o pedeapsă pentru amândoo. Anna se deștepta din când în când din nebunia ei, și atunci se întrebi ce caută lângă ea, în public, amanta bărbatului său; Berta, care speri să liniștească lucrurile, se simția luată de apă, gândindu-se necontenit la Urania.

Trenul ajunse în gara Sinaia cam sub seară. Anna se dete jos din vagon, dârje, dar atât de mișcată, încât deabia respira. Berta venia după dânsa.

Se urcară amândoo într-o trăsură, cu vălurile groase trase peste obraz și porniră către otel. Cu cât înnaintau, cu atât Anna își pierdea cumpătul. Berta o simția, o înțelegea, și se substituia cu voința ei, voinței celeilalte. Anna tremura. S-ar fi întors înnapoi, dacă nu i-ar fi fost frică de a părea ridiculă Bertei. Cu atât mai mult s-ar fi întors înnapoi, cu cat își da seama că, acum, Berta, lucra oarecum pe socoteala ei personală, era geloasă pentru sine...

- Aș dori, dacă se poate să nu mergem deadreptul la otel.

Berta clipi din ochi. Ințelese că era surpinsă în propria ei pornire, și îi fu milă de Anna.

- Să mergem la otel, liniștite. Vă încredințez că nu vă recunoaște nimeni...

Anna nu mai zise nimic. Ajunseră la otel. Berta umbla cu îndemânare, alese doo camere, dete un nume închipuit: „domnișoarele cheller”, apoi se coborî, ceti lista călătorilor, care se reducea la câțiva lunateci de iarnă, printre cari numele lui Comăneșteanu; întrebă foarte firesc despre el și despre doamna ce-l însoția, și, află că plecaseră amândoi la Bușteni.

Va să zică știa tot.

La un moment, gândul ei bun era să încurce ițele, căco, spre a nu întâlni pe Comăneșteanu cu Urania, voia să schimbe adresa dată de portar și să meargă tocmai pe urmele lor. Ispita însă fu mai puternică decât gândul bun. Astfel se suiră amândoo într-o trăsură și porniră către Bușteni.

Pe pârtia albă, ochiul lor cerceta drumul de departe. La fiecare sanie, Anna tresăria, și numai după ce se încredința că nu erau ei, răsufla. O trăsură ce venia despre Buteni, cu coșul ridicat, o făcu să tremure câteva mari minute, iar când ajunseră în dreptul ei, să închidă ochii:

- Ei erau? întrebă ea, galbenă ca ceară.

Berta, care nici ea nu trăia mai bine, dete din cap că nu erau ei.

In fine ajunseră la Bușteni. Lune puțină, oameni ce munceau; nimeni care să semene cu cei doi călători.

Trebuiau să se întoarcă.

Preocupate amândoo tăceau, neștiind ce să creadă. De unde, până aici, Anna doria să nu-i întâlnească, - acum când știa că nu-i mai poate întâlni, voia să alerge după ei.

Stau în mijlocul drumului:

- Dar dacă vor fi mers până la Predeal, ca să li se piardă urma!...

- Se poate, răspunse Berta.

- Sau poate chiar până la Brașov.

- Nu cred. D-l căpitan era în uniformă...

- Ce e de facut?

- Să ne întoarcem.

Trebuiau să se întoarcă!...

Tăcute, singure, aproape urîndu-se, umblau pe valea Prahovei, în lumina îndoelnică a serii, mirate de întinderea nesfârșită a drumului, care, cu puțin înnainte, le păruse atât de scurt. Roatele scrâșneau pe zăpada bătăturită, înfiorând nervii cei mai sănătoși. Caii erau osteniți. Birjarul se opria la fiecare cinci minute.

Când ajunseră la otel, exasperarea lor era la culme.

Trecând pe lângă loja portarului, Anna lo numărul camerii lui Comăneșteanu, și se duse drept la el. Berta se ținea după ea.

Prin coridorul întunecos, se vedea pe geamul de sus al ușei pâlpâind o lumină ușoară. Anna bătu la ușă. Era galbenă ca faclia de ceară. Inima ei zvâcnia ca în pieptul unei turturele prinse.

Așteptă câteva secunde. Dacă s-ar fi deschis ușa atunci ea simția că s-ar fi prăbușit ca o zidire fără temelii. Dar ușa nu se deschise. Așteptă încă puțin. Apoi iar bătu.

Auzia înnauntru - sau i se părea că aude zgomot surd, șoapte. Își lipi urechia de lemn: desigur. Făcu un semn mut Bertei să asculte și ea. Berta răspunse din cap că auzia zgomot.

Atunci se statornici în mintea Annei ideia că erau acolo amândoi, Comăneșteanu și Urania, și, fără a mai ține socoteală de nimic, bătu violent în ușă. I se părea că aude șoapte și râsete. Se retrase cu un pas, ca să vadă dacă odaia era în adevăr luminată. Incredințându-se că era luminată, reveni și bătu cu pumnul. Bătu și zgudui ușa atât de tare, încât chiemă luarea aminte a oamenilor din otel. Veni o chelneriță, mirată, cu un aer batjocoritor:

- Ce poftiți, cuconiță? Dece scuturați ușa așa?!...

Anna era cu sufletul la gură:

- Să deschidă!...

- Cine să deschidă?

Zicând astfel, femeia lo o cheie dela brâu, desscuiă și trânti ușa de perete:

- Poftiți.

Innăuntru nu era nimeni. Soba ardea duduind, iar pe portița de jos lumina un colț al camerei. Berta, rămasă la o parte, zâmbia, încremenită.

XVI.

Pe o dimineață limpede de Fevruarie, Anna, singură în odaia ei, se uita din pat la munții din față, acoperiți de zăpadă, cum se luminau de fășii de aur, pe când alții, în fund, ieșau din umbra violetă a depărtării. Era singură, tristă și bolnavă. Dar, de câteva minute, de când plecase Berta, par-că se liberase de o greutate. Se ridicase pe un cot să audă cum pornia trenul din Sinaia către București. Plecase!...

Dela scena de pe conidor, când chelnerița își bătuse joc de sufletul ei, iar Berta găsise mijloc să zâmbească, Anna nu putea s-o mai vadă. Ca să se scape de dânsa, o trimisese cu un bilet către Elena.

In mizeria ei, cea dintâi ființă la care se gândi, fu soră-sa. Tanți era delicată, blândă, iertătoarea Tanți. Ceru hârtie și se puse să-i telegrafieze. După ce expedia telegrama, îi veni în minte să-și facă testamentul, pentru Tanți. Ce copilărie! Par-că Tanți nu era moștenitoarea ei firească! Da. Insă Tanți avea niște idei extravagante, vrea să-și lase averea pentru scopuri răsboinice, Transilvania, Basarabia, Bucovina, iar, în fond, Comăneșteanu.

De câteva ceasuri nu se mai gândise la el, preocupată de a se desface de Berta. Acum îi răsăria în minte, deodată, infam și măreț cum era. O trebuință absolută de a-l vedea, prinse ființă în sufletul ei, o trebuință de a-l vedea și a-i spune liniștit că „s-a sfârșit”, că putea să se întoarcă acasă la soție, fără ca ea, Anna, să mai roșească. Își aminti de Porția și de scena dela ea. Tot sângele i se sui în obraz. Vorbele Porției o răniseră adânc și o răneau și acum. Era aproape o fericire ceea ce se întâmplase acum la Sinaia: umilința definitivă. Se sfârșise tot. Se sfârșise sau trebuia să se sfârșească.

- Dar Urania?

La urma urmei, ce dovadă avea că Urania fusese la Sinaia? Nici una. Nu-i mai bănuise și altă dată de geaba, când cu femeia colonelului? Intr-o clipă de îmbunare, își zise că adevărata cauză a nefericirei sale era ea însă-și: că el era un om ca toți oamenii...

Zâmbi. Se judeca singură și se găsia fără caracter. Dacă ar fi venit atunci, el, și i-ar fi cerut iertare, mărturisindu-i adevărul, ea l-ar fi iertat. Atâta era de slabă!...

Anna ridică fruntea.

Nu! Nu mai era slabă! Nu trebuia să mai fie slabă!

Când își aducea aminte de camera goală, în care duduia focul din sobă; de vorbele femeiei de serviciu „ce scuturi ușa așa?”; de zâmbetul Bertei; de popasul din Bușteni, - se simția acoperită de ridicul, acoperită, copleșită, îngropată în ironia șuerătoare a soartei și a oamenilor.

O durea capul și cădea pe perne. Dar se scula, indignată.

Nu mai era slabă!

Sună și ceru jurnalele toate, românești, străine, de mode, de sport. Apoi își comandă masa.

Or ce s-ar fi întâmplat cu ea, vrea să iasă din robia în care trăia. și nici nu era nevoie de atâta zbucium. Trebuia să se hotărască, și nimic mai mult.

Își aruncă ochii pe zidurile odăii. Erau cenușii. Niște biete întorsături de linii, ce s-ar fi chemat probabil liberty, dar cărora le era frig, făceau un chenar sărăcăcios pe la colțurile bagdadiei.

Băgă de seamă că geamurile nu se lipeau. Sări din pat și strânse bine ivorul. E!... dacă ar fi putut ea să mai înceapă încă odată a trăi, ce bine ar fi știut să trăiască!... Mai întâi de toate nu ar mai fi iubit. Sau, în toate cazurile, ar fi iubit pe un om care să nu fie iubit de toate femeile. Îi veni să surâdă de cazuistica asta: „în toate cazurile”. Nu. Era mai sigur să nu iubească deloc.

Pe la 12 primi răspuns la telegrama sa urgentă. Elena venia cu cel d-intăi tren.

știrea asta o neliniști. Elena era sora ei, singura ei rudă de sânge; era Tanți; curata și suava Tanți, pe umărul căreia plângea, când nu mai putea să lupte; care o mângâia sau o dojenia, - dar care mai cu seamă o ierta. Insă viața surorei sale, netedă ca o apă, era o protestare veșnică împotriva vieții ei turburate.

Către seară sosi trenul dela București. Anna îl pândia de sus, nerăbdătoare de a vedea pe soră-sa cât mai curând.

In fine, se auzi bătând la ușă; Elena intră. Era palidă, nedomirită și nerăbdătoare, neștiind nimic de plecarea Annei. Se aruncă de gâtul soră-si, o mângâiă, îi strânse mânile într-ale sale, întrebând-o necontenit:

- Ce este? Ce s-a întâmplat?

Anna plângea, încet, prelung, cu desnădejdea oamenilor pierduți fără speranță.

- Ce s-a întâmplat dragă? întrebă Elena.

- N-ai văzut pe Berta?

Elena se opri, serioasă și se uită la Anna:

- Care Berta?

Anna, ca atinsă de sfârcul biciului, ridică ochii:

- M-am rătăcit de tot, nu-i așa?

- Nu zic că te-ai rătăcit, ci numai întreb.

- Berta, amica mea Berta... soția nelegitimă a soțului meu.

- A!.. Amanta lui Iorgu.

- Da. Amanta lui Iorgu.

Elena începu să priceapă.

- și doamna asta trebuia să vină la mine?

- Doamna asta trebuia să vină la Innălțimea Voastră, da.

- Ca să-mi spună?

- Că ai o soră pierdută.

- știam.

Anna, biruită, se lăsă pe perne și închise ochii. Elena se uită la dânsa, țintă, așteptând. După o clipă, Anna întinse mânile.

- Eleno, nu mai am pe nimeni decât pe tine. Fie-ți milă.

Elena își aruncă manșonul și pălăria, și veni lângă soră-sa, îi lo mânile și i le sărută:

- Spune, dragă, spune.

Anna dete din cap:

- Tu nu-nțelegi.

- Totuși spune; poate să înțeleg.

- Mă înșală.

- știu.

- Acum de curând, nou de tot, aici.

- știu.

- Cum știi? Va să zică e sigur.

- știu că ai bănuiala asta.

Anna se uită la soră-sa.

- Ah, Eleno, te joci cu mine. Cum se vede că n-ai iubit niciodată!

Elena se înroși:

- Cel puțin odată, zise ea, încercând să glumescă.

- Pe Milescu. E cam de mult.

- și de unde știi că n-am mai iubit de-atunci?...

Anna dete din cap:

- Dacă ai fi iubit, m-ai înțelege. Nu se poate să iubești, fără să fii geloasă.

- și de unde știi că n-am iubit și n-am fost geloasă?

- Fiindcă nu se poate să fii geloasă în gând.

- Trebue numaidecât să faci scandal prin oteluri?

Anna se încruntă:

- De unde știi că am făcut scandal?

- Îmi închipuesc.

- De unde-ți închipuești?

Elena înnălță din umeri. Anna urmă:

- N-am făcut nici un scandal, ci numai am suferit. Am suferit toate chinurile gelozii, toată mizeria inimei sfărâmate, toată umilința femeiei părăsite. și nu mai pot, nu mai pot. Vreau să uit, vreau să fug.

Apoi cu glas stins, Anna urmă:

- Dacă tu ai fi iubit, m-ai înțelege, m-ai ierta și m-ai ajuta.

Elena se uita la dânsa, ca în vis, roșie la chip cu mânile tremurând. Apoi, încet, plecându-se pe genunchii Annei:

- Liniștește-te. Eu am iubit și iubesc și acum.

- Tu!!

- Da, eu.

- Nu se poate!

- Se poate atât de mult, încât, dacă n-aș fi curată la suflet, aș fi în drept să te urăsc.

- Iubești pe Alexandru?!

Elena căzu cu capul pe brațele Annei. Anna, încruntată, sălbatecă, se ridică pe perne:

- Nu se poate! Nu e omenește cu putință!... și de când asta?...

Elena nu mai răspunse.

- El știe ceva?

Elena se cutremură cu tot trupul, par-că ar fi răspuns un nu formidabil.

Atunci Anna, uitându-se la soră-sa, căzută pe brațele ei; la bietul ei păr, împrăștiat în bucle timide, pe învelitoarea neagră; la corpul delicat, în care inima bătea să rupă pieptul, - îi înconjură capul cu brațele și o sărută îndelung. Ințelese că pot fi taine și dureri mai mari decât ale sale, cu atât mai mari, cu cât sunt mai ascunse.

Dar Anna nu pricepu niciodată că poate fi o plăcere, pentru unele suflete rare, de a nu mai ascunde taina vieții lor, pentru a înlesni pe a altora.

- SFÂRșIT -

